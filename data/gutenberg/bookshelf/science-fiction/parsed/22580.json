{"title": "Het Geheimzinnige Eiland", "author": "Jules Verne", "releaseDate": "September 11, 2007", "language": "Dutch", "content": "\n\n\n\nProduced by Jeroen Hellingman and the Online Distributed\nProofreading Team at http://www.pgdp.net/\n\n\n\n\n\n\n\n\n\t\t\t\t\t\t WONDERREIZEN.\n\n\n\t\t\t\t\t\t  JULES VERNE\n\n\n\t\t\t\t   HET GEHEIMZINNIGE EILAND.\n\t\t\t\t\t\t DE VERLATENE.\n\n\n\t\t\t  NAAR DE 20STE FRANSCHE UITGAVE DOOR\n\n\t\t\t\t\t\t GERARD KELLER.\n\n\n\n\t\t\t\t\t\t   AMSTERDAM\n\t\t\t\tUITGEVERS-MAATSCHAPPY \"ELSEVIER\"\n\t\t\t\t\t\t\t 1915.\n\n\n\n\n\n\n\nI.\n\n\tDe winter.--Bereiding van de wol.--De molen.--Een plan van\n\tPencroff.--De baleinen.--Waartoe een albatros kan dienen.--De\n\tbrandstof der toekomst.--Top en Jup.--Stormen.--Verwoesting\n\tonder het pluimgedierte.--Een uitstapje naar het moeras.--Cyrus\n\tSmith alleen.--Onderzoek van de put.\n\n\nMet de maand Juni, die in de zuidpoolstreken gelijk staat met onze\nmaand December, brak de winter aan en de voornaamste bezigheid was\nhet vervaardigen van ferme, warme kleederen.\n\nDe muffeldieren van de kraal waren van hun wol ontdaan, en nu men deze\nkostelijke weefbare stof bezat, moest men ze nog slechts bereiden,\nom warmer kleederen te verkrijgen.\n\nHet spreekt van zelf dat Cyrus Smith kaarden noch wolkam, glanzer noch\ntrekker, scheerder noch andere werktuigen had om de wol te spinnen\nen geen ramen om ze te weven; hij moest dus op eenvoudiger wijze te\nwerk gaan om het spinnen en weven te vervangen. Hij stelde zich dan\nook voor gebruik te maken van de eigenschap der wol, die, wanneer men\nze zeer sterk perst, alleen door het in elkander warren zich hecht,\neen geheel uitmaakt en de stof vormt, welke men vilt noemt. Dit vilt\nkon men dus verkrijgen door de wol samen te drukken, een bewerking,\ndie wel is waar veel van de lenigheid doet verloren gaan, maar de\neigenschap van de warmte te behouden zeer vermeerdert. De wol, die\ndoor de muffeldieren verschaft werd, bestond juist uit die korte haren,\nwelke voor het vilt zoo geschikt zijn.\n\nDe ingenieur begon, bijgestaan door zijn lotgenooten, waaronder\nook Pencroff--deze moest nog eenmaal zijn scheepsarbeid staken!--de\nvoorafgaande bewerking die leidde tot het zuiveren van de wol van\ndie vette, olieachtige bestanddeelen, waarvan zij doortrokken is\nen die men wolvet noemt. Deze ontvetting had plaats in kuipen, die\nmet water, van een temperatuur van zeventig graden, gevuld waren, en\nwaarin men de wol gedurende vier en twintig uur laat staan; zij wordt\nvervolgens ten tweeden male gewasschen in soda-water. Toen de wol\neindelijk genoegzaam door persing gedroogd was, was zij in staat om\ngevuld te worden, dat is te zeggen, er een vaste stof van te maken,\ndie wel is waar grof was en voor de Europeesche en Amerikaansche\nbeschaving van geen waarde zou zijn, maar die op de markt van het\neiland Lincoln een grooten aftrek had.\n\nMen begrijpt dat deze stof reeds in de vroegste tijden bekend heeft\nmoeten zijn, en de eerste kleedingstukken zijn dan ook op dezelfde\nwijze vervaardigd als Cyrus Smith nu volgde.\n\nZijn kennis als ingenieur kwam toen uitmuntend te pas bij het\nvervaardigen van de machine om de wol samen te persen, want hij wist\ngebruik te maken van de kracht van het water uit de beek, die tot\nnog toe niet aangewend was, om een persmolen in beweging te brengen.\n\nDe bewerking, door Cyrus Smith geleid, slaagde naar wensch. De wol,\nvooraf bestreken met een oplossing van zeep, die eensdeels bestemd\nwas om het glijden en het zachter worden te bevorderen en anderdeels\nom te voorkomen, dat het door het stampen uiteengerukt werd, kwam\nuit den molen te voorschijn in den vorm van een dik vilten kleed.\n\nDe oneffenheden, die aan de wolvezels eigen zijn, hadden zich zoo\ngoed gehecht en geward dat zij een effen stof vormden waarvan men\nkleederen en dekens maken kon. Het was wel is waar noch merinos,\nnoch neteldoek, noch cachemir, noch rips, noch satijn, noch alpaca,\nnoch laken, noch flanel maar het was \"Lincolnsch vilt\" en het eiland\nLincoln telde een industrie meer.\n\nDe kolonisten hadden nu goede kleederen en dikke dekens en konden\nzonder vrees den winter van 1866-67 te gemoet gaan.\n\nTegen den 20sten Juni deed zich dan ook reeds de groote koude gevoelen\nen Pencroff moest tot zijn spijt het bouwen van zijn schip staken,\ndat nochtans voor de volgende lente gereed zou zijn.\n\nHet vaste plan van den zeeman was een ontdekkingstocht naar het\neiland Tabor te doen, hoewel Cyrus Smith niet v\u00f3\u00f3r deze reis was,\ndie geheel uit nieuwsgierigheid zou geschieden, want er was immers\ntoch geen hulp te vinden op die verlaten, onvruchtbare rots. Een\nreis van honderd vijftig mijlen, op een betrekkelijk klein schip,\ndoor onbekende stroomen, moest hem wel eenige vrees inboezemen. Wat\nzou er van hen worden te midden van die Stille Zee, waarop zoo menig\nschip verging, wanneer hun vaartuig in het volle sop was, Tabor niet\nkon bereiken en evenmin naar het eiland Lincoln kon terugkeeren?\n\nCyrus Smith sprak dikwijls met Pencroff over dit plan en hij vond\nbij hem een zonderlinge hardnekkigheid om deze reis te maken, een\nhardnekkigheid, waarvan hij zichzelf misschien niet bewust was.\n\n\"Beste vriend, ik moet je toch eens doen opmerken,\" zeide de ingenieur\nop een morgen tot hem, \"dat gij, na zooveel goed van het eiland Lincoln\ngezegd te hebben en zoo dikwijls te hebben verklaard dat het u spijten\nzou dit eiland te verlaten, nu de eerste zijt die het verlaten wilt.\"\n\n\"Slechts voor eenige dagen verlaten,\" antwoordde Pencroff, \"voor eenige\ndagen slechts, mijnheer Cyrus! De tijd om te gaan en terug te komen,\nen te zien wat dat voor een eiland is.\"\n\n\"Maar het kan niet zoo goed zijn als het eiland Lincoln!\"\n\n\"Daar ben ik van overtuigd!\"\n\n\"Waarom u dan zoo bloot te stellen!\"\n\n\"Om te weten wat er op Tabor voorvalt.\"\n\n\"Maar er valt niets voor! er kan niets voorvallen!\"\n\n\"Wie weet?\"\n\n\"En indien gij door storm overvallen wordt!\"\n\n\"Die is in het goede jaargetijde niet te vreezen!\" antwoordde\nPencroff. \"Maar mijnheer Cyrus, daar men steeds op het ergste moet\nbedacht zijn, zal ik uw toestemming vragen om slechts Harbert met\nmij op die reis mede te nemen.\"\n\n\"Pencroff,\" antwoordde de ingenieur, terwijl hij zijn hand op den\nschouder van den zeeman legde, \"wanneer u of dit kind, dat het toeval\ntot onzen zoon gemaakt heeft, een ongeluk overkwam, gelooft gij dat\nwij er ons ooit over zouden troosten?\"\n\n\"Mijnheer Cyrus,\" antwoordde Pencroff vol vertrouwen, \"wij zullen\nu dat verdriet niet berokkenen. Wij zullen nog wel eens nader over\ndeze reis spreken, wanneer de tijd daartoe gekomen is. Ik stel mij\noverigens voor, dat wanneer gij ons schip geheel gereed en opgetuigd\nzult gezien hebben, wanneer gij bemerkt hebt hoe flink het zee bouwt,\nwanneer wij ons eiland omgezeild zullen hebben--want dat zullen\nwij te zamen doen--dan stel ik mij voor, zeg ik, dat gij niet zult\naarzelen om mij te laten vertrekken! Ik zeg niet eens dat uw schip\neen prachtstuk zal zijn!\"\n\n\"Laten wij ten minste zeggen: ons schip, Pencroff!\" antwoordde de\ningenieur, die voor het oogenblik ontwapend was.\n\nDit gesprek eindigde toen om eenigen tijd later weder te beginnen\nzonder den zeeman noch den ingenieur te overtuigen.\n\nOp het einde van Juni begon de sneeuw te vallen. De kraal was van te\nvoren van alles ruim voorzien en eischte niet dat men er dagelijks\nheen ging, maar men besloot nooit een week te laten voorbijgaan zonder\nze te bezoeken.\n\nDe vallen werden opnieuw gezet en men beproefde de toestellen, door\nCyrus Smith vervaardigd. De gebogen baleinen, door een buis van ijs\nomsloten en onder een dikke laag vet verborgen, werden aan den zoom\nvan het bosch gelegd op de plaats waar de dieren in troepen voorbij\nkwamen om naar het meer te gaan.\n\nTot groote voldoening van den ingenieur slaagde deze uitvinding\nuitmuntend. Een twaalftal vossen, eenige wilde zwijnen, en zelfs een\njaguar werden gevangen en men vond ze dood en de maag doorboord van\nde ontdooide baleinen.\n\nEr werd thans een poging gedaan, die verdient vermeld te worden,\nomdat het de eerste was welke door de kolonisten gedaan werd om met\nhun medemenschen in betrekking te komen.\n\nGideon Spilett had er reeds verscheidene malen aan gedacht om,\nhetzij in een flesch het bericht te sluiten en die aan de golven\ntoe te vertrouwen in de hoop dat de golven haar op een bewoonde kust\nzouden werpen, of wel duiven er mede te belasten. Maar hoe kon men\nhopen dat duiven of een flesch den afstand zouden afleggen die het\neiland van elk land scheidde en twaalfhonderd mijlen bedroeg? Dat\nware een dwaasheid geweest.\n\nMaar den 30sten Juni ving men, niet zonder moeite, een reiger die door\neen geweerschot van Harbert licht aan zijn poot gewond was. Het was een\nprachtige vogel van die soort hoogvliegers, waarvan de vlucht tien voet\nbedroeg en die zee\u00ebn even breed als de Stille Zee kunnen oversteken.\n\nHarbert had gaarne dien prachtigen vogel, wiens wond spoedig genas,\nwillen behouden en tam maken, maar Gideon Spilett bracht hem aan\nhet verstand, dat men de gelegenheid, om door dien koerier bericht\nte geven aan een der vastelanden aan de Stille Zee, niet mocht laten\nvoorbijgaan, en Harbert moest toegeven, want indien de stormvogel uit\nbewoonde streken was gekomen, zou hij er voorzeker weder terugkeeren\nwanneer hij in vrijheid gesteld was.\n\nMogelijk speet het Gideon Spilett niet, bij wien de reporter nu en\ndan boven kwam, om op goed geluk af een boeiend artikel betreffende de\nlotgevallen van de kolonisten op het eiland Lincoln af te zenden! Welk\neen succes voor den correspondent van den _New-York-Herald_ en voor\nhet nommer, waarin het verslag zou gedrukt staan, indien het ooit\naan het adres mocht terecht komen van zijn directeur, den bekenden\nJohn Bennett!\n\nGideon Spilett stelde een beknopt verslag op, dat in een geolieden\nlinnen zak werd gesloten, met het dringende verzoek, aan dengeen,\ndie het mocht vinden, het te doen toekomen aan het bureel van den\n_New-York-Herald_. Dit pakje werd aan den hals van den stormvogel\ngebonden, en niet aan zijn poot, want deze vogels hebben de gewoonte om\nop de oppervlakte van de zee te rusten; vervolgens werd dien vluggen\nkoerier de vrijheid gegeven, en niet zonder eenige aandoening zagen\nde kolonisten hem in de nevels van het westen verdwijnen.\n\n\"Waar gaat hij thans heen?\" vroeg Pencroff.\n\n\"Naar Nieuw-Zeeland,\" antwoordde Harbert.\n\n\"Goede reis!\" riep de zeeman uit, die, wat hem betreft, niet veel\nvan deze nieuwe soort correspondentie verwachtte.\n\nMet den winter was ook de arbeid binnen het Rotshuis weder begonnen,\nhet verstellen der kleederen, het maken van de noodige nieuwe en\nonder anderen ook het vervaardigen der zeilen voor het schip, die\nuit den reusachtigen ballon gemaakt werden.\n\nGedurende de maand Juni was het vinnig koud, maar men spaarde hout\nnoch steenkolen. Cyrus Smith had een tweeden schoorsteen gebouwd in\nde groote zaal, en daar bracht men de lange avonden door. Onder het\nwerken praatte men en in de vrije uren werd er gewoonlijk gelezen;\nde tijd snelde voorbij.\n\nHet was een waar genot voor de kolonisten om, 's avonds na een\ndin\u00e9, wanneer zij, in de helder verlichte en goed verwarmde zaal\nzaten, met een warme kop koffie en onder het rooken van een pijp,\nden storm daar buiten hoorden loeien! Zij zouden volmaakt gelukkig\nzijn geweest, indien dit mogelijk geweest ware voor hen, die, ver\nvan hun medemenschen verwijderd, met dezen geen gemeenschap konden\nhebben! Zij spraken altijd over hun vaderland, over de vrienden die zij\nachter gelaten hadden, over de grootheid der Amerikaansche republiek,\nwaarvan de macht steeds moest vermeerderen, en Cyrus Smith, die zeer\nvan nabij betrokken was geweest bij de politieke zaken der Unie,\nboezemde zijn hoorders groot belang er voor in door zijn verhalen,\nopmerkingen en voorspellingen.\n\nGideon Spilett vroeg eens met betrekking daartoe aan hem:\n\n\"Maar, mijn waarde Cyrus, loopt deze vooruitgang op het gebied van\nhandel en nijverheid, waaraan gij zulk een groote toekomst voorspelt,\ngeen gevaar om vroeg of laat geheel gestaakt te worden?\"\n\n\"Gestaakt? En waardoor?\"\n\n\"Maar door gebrek aan die kolen, die men terecht de kostbaarste\ndelfstof kan noemen!\"\n\n\"Ja, wel de kostbaarste,\" antwoordde de ingenieur, \"en het schijnt\ndat de natuur er het bewijs van heeft willen geven, door den diamant\nvoort te brengen, die slechts zuiver gekristalliseerde kool is.\"\n\n\"Gij wilt toch niet beweren, mijnheer Cyrus, dat men diamant kan\nbranden in plaats van steenkolen om ovens te verwarmen?\"\n\n\"Neen, Pencroff,\" antwoordde Cyrus Smith.\n\n\"Toch beweer ik dit,\" hernam Gideon Spilett. \"Gij ontkent toch niet\ndat de bron van steenkolen eenmaal geheel uitgeput zal zijn?\"\n\n\"O! er zijn nog een menigte kolenlagen en de honderd duizend arbeiders,\ndie er jaarlijks honderd millioen quintalen uit putten, zijn nog niet\naan het eind.\"\n\n\"Met het toenemend verbruik van steenkolen,\" antwoordde Gideon Spilett,\n\"kan men voorzien dat die honderd duizend arbeiders weldra twee honderd\nduizend zullen zijn en de opbrengst tweemaal grooter zal worden.\"\n\n\"Zeker; maar na de kolenlagen van Europa, waarin nieuwe werktuigen\nweldra nog dieper zullen dringen, zullen de steenkool-aderen van\nAmerika en Australi\u00eb nog langen tijd voorraad verschaffen aan de\nbehoefte der nijverheid.\"\n\n\"Hoe lang?\" vroeg de reporter.\n\n\"Minstens twee honderd vijftig of drie honderd jaar.\"\n\n\"Dat is voor ons voldoende,\" antwoordde Pencroff, \"maar verontrustend\nvoor onze achter-kleinkinderen!\"\n\n\"Men zal dan iets anders vinden,\" zeide Harbert.\n\n\"Men moet het hopen,\" antwoordde Gideon Spilett, \"want zonder\nsteenkolen geen machines, zonder machines geen spoorwegen, geen\nstoombooten, geen fabrieken, niets van dat alles, dat door den\nvooruitgang van den tegenwoordigen tijd vereischt wordt!\"\n\n\"Maar wat zal men dan gebruiken?\" vroeg Pencroff. \"Kunt gij het u\nvoorstellen, mijnheer Cyrus?\"\n\n\"Ten naasten bij, mijn vriend.\"\n\n\"Wat zal men dan in plaats van steenkolen branden?\"\n\n\"Water,\" antwoordde Cyrus Smith.\n\n\"Water!\" riep Pencroff uit. \"Water om stoombooten en locomotieven te\nstoken. Water om water te verwarmen!\"\n\n\"Ja, maar water dat in zijn bestanddeelen ontbonden is,\" antwoordde\nCyrus Smith, \"en waarschijnlijk ontbonden door electriciteit,\ndie dan een groote en leidbare kracht zal zijn geworden, want alle\ngroote ontdekkingen schijnen door een onverklaarbare wet, op het\ngeschikte oogenblik te komen en volmaakt te worden. Ja, vrienden,\nik geloof dat het water eenmaal tot brandstof zal dienen, dat\nwaterstof en zuurstof, waaruit het bestaat, alleen of verbonden,\neen onuitputtelijke bron van warmte en licht zullen verschaffen,\nvan grooter kracht dan steenkolen. Niets is dus te vreezen. Zoolang\ndeze aarde bewoond zal zijn, zal zij in de behoefte van hare bewoners\nvoorzien en het zal hun nooit aan licht noch warmte ontbreken, evenmin\nals het hun zal ontbreken aan voortbrengselen van het planten-, dieren-\nof delfstoffenrijk. Ik geloof dus dat, wanneer de kolenlagen uitgeput\nzullen zijn, men water zal stoken en er zich mede verwarmen. Het\nwater is de steenkool der toekomst!\"\n\n\"Dat zou ik wel eens willen beleven,\" zeide de zeeman.\n\n\"Gij zijt te vroeg opgestaan, Pencroff,\" antwoordde Nab, die slechts\ndoor een dergelijk gezegde aan het gesprek deel nam.\n\nHet waren echter niet de woorden van Nab, die het gesprek afbraken,\nmaar het blaffen van Top, die weder op dezelfde zonderlinge wijze\njankte, waarop reeds meermalen de aandacht van den ingenieur gevallen\nwas. Top draaide ter zelfder tijd om de opening van den put heen.\n\n\"Waarom blaft Top toch zoo?\" vroeg Pencroff.\n\n\"En waarom bromt Jup zoo?\" voegde Harbert er bij.\n\nDe aap had zich inderdaad bij den hond gevoegd en legde zeer duidelijk\nzijn onrust aan den dag en, wat vooral merkwaardig was, de beide\ndieren schenen eer ongerust dan nijdig.\n\n\"Het is zeer duidelijk,\" merkte Gideon Spilett op, \"dat deze put\nonmiddellijk in verband staat met de zee en dat het een of andere\nzeemonster van tijd tot tijd aan den bodem van den put verschijnt.\"\n\n\"Zeer duidelijk,\" antwoordde de zeeman, \"er is geen andere uitlegging\naan te geven....\"\n\n\"Stil, Top,\" voegde Pencroff er bij, \"en Jup naar je kamer!\"\n\nDe aap en de hond zwegen. Jup ging slapen, maar Top bleef in de kamer\nen liet den geheelen avond zijn dof gebrom hooren.\n\nEr werd niet meer over het voorval gesproken, maar blijkbaar was de\ningenieur er geheel mede vervuld.\n\nHet bleef de maand Juli regenachtig en koud. De temperatuur daalde\nniet zoo sterk als den vorigen winter en het laagste was acht graden\nFahrenheit, maar was het dien winter al minder koud, de stormen en\nwindvlagen waren heviger.\n\nGedurende die stormen was het moeielijk zich op de wegen van het eiland\nte wagen, zelfs gevaarlijk, want er vielen onophoudelijk boomen. De\nkolonisten lieten echter nooit een week voorbijgaan zonder de kraal te\nbezoeken. Gelukkig werd deze door den berg Franklin beschut en leed\nzij weinig van de stormen. Het pluimgedierte op de bergvlakte was\nechter minder veilig, daar het blootgesteld was aan den oostenwind;\nhet dak van de duiventil werd afgerukt door een windvlaag en een\nmuur neergeslagen. Alles moest hersteld worden, maar steviger, want\nmen zag wel in, dat Lincoln in een van de meest woeste streken der\nStille Zee gelegen was.\n\nIn de eerste week van Augustus bedaarde de storm en de dampkring\nherkreeg die kalmte, welke zij voor altijd scheen verloren te\nhebben. De temperatuur werd echter tegelijkertijd lager, het werd\nvinnig koud en de thermometer wees acht graden onder nul.\n\nOp den 3den Augustus ondernam men een tocht, waarvan reeds lang sprake\nwas geweest, naar het zuidoosten van het eiland. Een groot aantal\nwatervogels, die daar hun winterverblijf hielden, lokten de jagers\ntot de jacht uit, en men besloot daar een geheelen dag aan te geven.\n\nNiet alleen Gideon Spilett en Harbert, maar ook Pencroff en Nab\nnamen aan den tocht deel. Cyrus Smith was alleen thuis gebleven,\nonder voorwendsel van werk en voegde zich niet bij hen; hij bleef in\nhet Rotshuis achter.\n\nZoodra de jagers met Top en Jup over de brug van de Mercy waren,\ntrok de ingenieur haar op en keerde terug, met het voornemen om een\nplan ten uitvoer te brengen, waarvoor hij alleen wilde zijn.\n\nDit plan was om nauwkeurig dien onderaardschen put te onderzoeken,\nwaarvan de opening in het Rotshuis uitkwam, en die met de zee in\nverband stond, omdat hij vroeger diende tot uitweg van het water uit\nhet meer.\n\nWaarom draaide Top zoo dikwijls om deze opening? Waarom liet hij zulk\neen zonderling gekef hooren, wanneer zekere onrust hem naar dien put\ndreef? Waarom voegde Jup zich bij Top? Had deze put andere vertakkingen\ndan de loodrechte gemeenschap met de zee? Ziedaar hetgeen Cyrus Smith\nvooreerst slechts wilde weten. Hij had dus besloten, om gedurende de\nafwezigheid van zijn lotgenooten, een poging aan te wenden om de put\nte onderzoeken en de gelegenheid bood zich er toe aan.\n\nHet was gemakkelijk er in af te dalen door de touwladder te\ngebruiken, die geen dienst meer deed en lang genoeg was. Dit deed de\ningenieur. Hij sleepte de ladder naar de opening, waarvan de middellijn\nzes voet bedroeg, liet haar afzakken na ze vooraf van boven stevig\nvastgemaakt te hebben. Hij daalde de eerste treden van de ladder af\nnadat hij een lantaarn aangestoken had en tot wapens een revolver en\neen kort mes bij zich had gestoken.\n\nDe muur was overal vlak; maar van afstand tot afstand staken eenige\nrotsblokken uit en door middel van deze blokken kon het een vlug en\nbehendig man inderdaad gelukt zijn tot aan de opening van den put\nte klimmen.\n\nDit merkte de ingenieur op; hij bekeek met zijn lantaarn elke rotspunt,\nmaar zag geen enkel spoor, geen indruk, waaruit men zou kunnen opmaken\ndat ze in vroeger of later tijd tot trap hadden gediend.\n\nCyrus Smith daalde dieper af en liet zijn lantaarn overal rondgaan.\n\nHij zag niets dat hem verdacht voorkwam.\n\nToen de ingenieur op de laatste sport stond raakte hij de oppervlakte\nvan het water, dat toen volkomen kalm was; noch op den bodem noch\nin een ander gedeelte van den put bevond zich een pad. De muur,\nwaartegen Cyrus Smith met het heft van zijn mes sloeg klonk dof. De\nvraag waar dit kanaal uitkwam, aan welke zijde van de kust en hoe\ndiep onder het vlak der zee, kon niet beantwoord worden.\n\nCyrus Smith had zijn onderzoek volbracht, klom naar boven, trok de\nladder op, bedekte de opening van den put en keerde, in gedachten\nverzonken, naar de groote zaal van het Rotshuis terug, bij zich\nzelven mompelende:\n\n\"Ik heb niets gezien, en toch is er iets!\"\n\n\n\n\n\nII.\n\n\tHet schip wordt getuigd.--Een aanval van chilische\n\thonden.--Jup gewond.--Het schip wordt voltooid.--Overwinning\n\tvan Pencroff.--De Bonadventure.--Eerste tocht ten zuiden van\n\thet eiland.--Een onverwacht stuk.\n\n\nDienzelfden avond kwamen de jagers terug met een groote vangst, en\nletterlijk met wild beladen, zij droegen zooveel als vier man konden\ndragen. Top had een krans van eenden om zijn hals en Jup zijn gordel\nvol snippen.\n\n\"Zie eens mijnheer,\" riep Nab uit, \"nu kunnen wij onzen tijd\nbesteden! Konserf en p\u00e2t\u00e9! Wat zullen wij een heerlijken voorraad\nkrijgen! Maar iemand moet mij helpen. Ik reken op u, Pencroff.\"\n\n\"Neen, Nab,\" antwoordde de zeeman. \"Ik moet bij mijn schip zijn,\nen gij zult het zonder mij moeten doen.\"\n\n\"En gij, mijnheer Harbert?\"\n\n\"Ik, Nab? Ik moet morgen naar de kraal,\" antwoordde de knaap.\n\n\"Zult gij mij dan helpen, mijnheer Spilett?\"\n\n\"Om je te dienen, Nab,\" antwoordde de reporter, \"maar ik waarschuw je,\nwanneer gij mij met uwe recepten bekend maakt, dat ik ze uitgeef.\"\n\n\"Zooals gij wilt, mijnheer Spilett,\" antwoordde Nab, \"zooals gij wilt!\"\n\nEn zoo werd Gideon Spilett, als helper van Nab, den volgenden morgen,\nin diens werkplaats gebracht. De ingenieur had hem echter eerst den\nuitslag medegedeeld van zijn ontdekkingstocht, dien hij den vorigen\ndag gemaakt had, en de reporter deelde in dit opzicht de meening van\nCyrus Smith, dat er, hoewel hij niets gevonden had, toch een geheim\nte ontdekken bleef.\n\nDe koude hield nog een week aan en de kolonisten verlieten het Rotshuis\nslechts om voor hun gevogelte te zorgen. Een heerlijke geur steeg\nuit de keuken op door de spijzen die Nab en de reporter bereidden;\nmaar niet al het wild dat den vorigen dag gevangen was werd tot p\u00e2t\u00e9\ngemaakt, en daar het gedurende die koude zich goed hield, werden de\nwilde eenden en andere op de oude manier toebereid, en volgens de\nkolonisten waren het de fijnste watervogels ter wereld.\n\nDie week werkte Pencroff, bijgestaan door Nab, die handig de zeilen\nnaaide, met zulk een ijver dat deze geheel gereed kwamen. Eenigen\ntijd later was het schip getuigd en zeevaardig. Pencroff heesch zelf\nde vlag van blauw, rood en wit, waarvan de kleuren verschaft waren\ndoor verfplanten, die zeer overvloedig op het eiland groeiden. Hij\nhad slechts bij de zeven en dertig sterren, die de zeven en dertig\nVereenigde Staten vertegenwoordigden een acht en dertigste gevoegd,\nde ster van \"Staat Lincoln,\" want hij beschouwde zijn eiland als\nreeds aan de groote republiek gehecht.\n\n\"En het is het van harte, zoo het dit nog niet feitelijk is.\"\n\nDe vlag werd intusschen voor het middelste raam van het Rotshuis\ngeplant en de kolonisten begroetten haar met een driedubbel hoezee.\n\nHet koude jaargetijde zou spoedig achter den rug zijn en het scheen\ndat deze tweede winter voorbij zou gaan zonder gewichtige gebeurtenis,\ntoen in den nacht van 11 Augustus de bergvlakte door een algeheele\nverwoesting bedreigd werd.\n\nNa een drukken dag sliepen de kolonisten gerust, toen zij tegen vier\nuur in den morgen plotseling door het blaffen van Top gewekt werden.\n\nDeze keer blafte de hond niet bij de opening van den put, maar op\nden drempel van de deur, waartegen hij opsprong als wilde hij haar\nopenstooten. Ook Jup uitte schelle kreten.\n\n\"Wat is er, Top!\" riep Nab, die het eerste wakker werd.\n\nMaar de hond blafte nog harder.\n\n\"Wat is er dan?\" vroeg Cyrus Smith.\n\nEn allen snelden in haast gekleed naar de vensters van hun kamer,\ndie zij openden.\n\nVoor zich hadden zij een dikke laag sneeuw, nauwelijks zichtbaar in\ndezen stikdonkeren nacht. De kolonisten zagen niets, maar zij hoorden\neen zonderling gehuil in de duisternis. Blijkbaar waren er een groot\naantal dieren aan de kust, die men nu niet zien kon.\n\n\"Wat is dat?\" riep Pencroff uit.\n\n\"Wolven, jaguars of apen!\" antwoordde Nab.\n\n\"Te drommel! Maar zij kunnen toch niet op de bergvlakte komen!\" zeide\nde correspondent.\n\n\"En ons gevogelte,\" riep Harbert, \"en onze planten?...\"\n\n\"Hoe zijn zij daar dan gekomen?\" vroeg Pencroff.\n\n\"Zij zullen over de brug zijn gegaan,\" antwoordde de ingenieur,\n\"die een van ons waarschijnlijk vergeten heeft op te halen.\"\n\n\"'t Is waar ook,\" riep Spilett uit, \"ik herinner mij haar open gelaten\nte hebben.\"\n\n\"Dat is een mooie trek, dien gij ons daar gespeeld hebt, mijnheer\nSpilett!\" zeide de zeeman.\n\n\"Wat gebeurd is, is gebeurd,\" antwoordde Cyrus Smith. \"Laten wij\nliever nagaan wat ons te doen staat.\"\n\nDit waren de vragen en antwoorden die tusschen Cyrus Smith en zijn\nlotgenooten gewisseld werden. Het was zeker, dat de dieren over de\nbrug gekomen waren en dat zij, door den linkeroever van de Mercy te\nhouden, bij de bergvlakte konden komen. Men moest hun dus den pas\nafsnijden en des noods ze aanvallen.\n\n\"Maar wat zijn het voor dieren?\" werd ten tweede male gevraagd,\ntoen zich nogmaals dat vreemde geluid deed hooren.\n\nHarbert verschrikte toen hij dat geluid hoorde en herinnerde zich het\nreeds gehoord te hebben de eerste maal dat zij bij de bronnen van de\nRoode Beek waren.\n\n\"Dat zijn chilische honden, dat zijn vossen!\" zeide hij.\n\n\"Voorwaarts!\" riep de zeeman.\n\nEn allen stoven voorwaarts met bijlen, karabijnen en revolvers\ngewapend.\n\nDe chilische honden zijn gevaarlijke dieren wanneer zij in grooten\ngetale en uitgehongerd zijn. De kolonisten aarzelden echter niet\nhen aan te vallen, en hunne eerste revolverschoten verlichtten de\nduisternis en deden de bende terugdeinzen.\n\nHet was vooral van belang om deze stroopers in de eerste plaats\nte verhinderen de bergvlakte te bereiken, want het bouwland\nen het gevogelte zou dan in hun macht zijn en zij zouden daar\ngroote, misschien onherstelbare schade, vooral aan het korenveld,\nveroorzaken. Maar daar zij niet dan langs den linkeroever van de Mercy\nde vlakte konden bereiken, was het voldoende om een onoverkomelijken\nhinderpaal aan deze vossen te stellen op dat smalle gedeelte van den\noever tusschen de rivier en de rots.\n\nAllen begrepen dit, en op bevel van Cyrus Smith, gingen zij naar de\naangewezen plaats, terwijl de vossen in de duisternis voortsnelden.\n\nCyrus Smith, Gideon Spilett, Harbert, Pencroff en Nab stelden zich\nnaast elkander om den weg te versperren. Top ging, met open bek,\nvooruit en werd door Jup gevolgd, met een dikken knuppel gewapend,\ndien hij als een knots rondzwaaide.\n\nHet was stikdonker. Slechts bij het afvuren der revolvers kon men de\nroofdieren zien, welke minstens honderd in getal moesten zijn en wier\noogen als kolen vuur gloeiden.\n\n\"Zij mogen er niet door!\" riep Pencroff uit.\n\n\"En zij zullen er niet door!\" antwoordde de ingenieur.\n\nDat zij er niet doorkwamen, was niet omdat zij er geen pogingen\ntoe hadden aangewend De achterste rijen drongen de voorste vooruit,\nen het was een onophoudelijke strijd met revolvers en bijlen. Vele\nlijken van vossen moesten reeds over den grond verspreid liggen,\nmaar de troep verminderde niet merkbaar en men zou gezegd hebben,\ndat zij steeds van achter aangroeide.\n\nWeldra moesten de kolonisten lijf tegen lijf strijden en zij kregen\nverscheiden wonden, die gelukkig niet van ernstigen aard waren. Harbert\nhad met een revolverschot Nab bevrijd, op wiens rug een van die\nhonden zich als een tijgerkat vastgeklampt had. Top streed met woede,\nsprong den vossen naar de keel en worgde ze onmiddellijk. Jup sloeg\nmet zijn stok als een razende rond en men trachtte te vergeefs hem\ntegen te houden. Waarschijnlijk was hij met zulk een scherp gezicht\nbegaafd, dat hij in deze duisternis kon zien, en hij bleef steeds\nin het dichtst van het gevecht, uitte van tijd tot tijd een schellen\nkreet, die bij hem het teeken van groote vreugde was. Op een gegeven\noogenblik waagde hij zich zelfs zoo ver, dat men hem bij het licht\nvan een revolverschot door vijf of zes groote vossen omringd zag,\nwaartegen hij met onbegrijpelijke koelbloedigheid worstelde.\n\nDe strijd zou echter een gunstigen afloop hebben voor de kolonisten\nmaar eerst nadat zij twee uur gevochten hadden! Waarschijnlijk trokken\nde vossen wegens het aanbreken van den dag af; zij richtten zich naar\nhet noorden om de brug over te trekken, die Nab onmiddellijk ophaalde.\n\nToen het licht genoeg was om het terrein op te nemen, telden de\nkolonisten een vijftigtal lijken die langs den oever verspreid lagen.\n\n\"En Jup!\" riep Pencroff uit. \"Waar is Jup dan?\"\n\nJup was verdwenen. Zijn vriend Nab riep hem en voor de eerste maal\nantwoordde Jup niet op het roepen van zijn vriend.\n\nAllen begonnen naar Jup te zoeken, vreezende hem dood te zullen\nvinden. De lijken wier bloed de sneeuw roodkleurde, werden weggeruimd,\nen Jup gevonden te midden van een hoop vossen, wier gekneusde ledematen\nen gebroken lendenen genoeg aanduidden dat zij met den vreeselijken\nknuppel van het onverschrokken dier te doen hadden gehad. De arme\nJup hield nog een stuk van zijn gebroken knuppel vast; maar van zijn\nwapen beroofd, kon hij zijn tegenpartij niet meer aan en had diepe\nwonden in zijn borst ontvangen.\n\n\"Hij leeft nog!\" riep Nab uit, die zich over hem heen gebogen had.\n\n\"En wij zullen hem redden,\" antwoordde de zeeman, \"wij zullen hem\nals een der onzen verzorgen!\"\n\nHet scheen dat Jup hem begreep, want hij boog zijn kop naar den\nschouder van Pencroff, als om hem te danken. De zeeman was zelf gewond,\nmaar zijn wonden waren, even als die zijner metgezellen, onbeduidend;\nwant, dank zij hunne vuurwapens, hadden zij die bloeddorstige dieren\naltijd op zekeren afstand kunnen houden. Slechts de toestand van den\naap was van bedenkelijken aard.\n\nJup werd door Nab en Pencroff naar huis gedragen en nu en dan\nontsnapte hem een nauwelijks hoorbare kreet. Men bracht hem zoo\nvoorzichtig mogelijk in het Rotshuis. Daar werd hij op een matras\nuit een der bedden neergelegd, en zijn wonden werden met de grootste\nzorg gewasschen. Geen der edele organen scheen getroffen, maar Jup\nwas zeer verzwakt door bloedverlies en de koorts kwam hevig op.\n\nNadat hij verbonden was bracht men hem in bed en legde hem streng\ndieet op, \"evenals aan een heuzig mensch\" zooals Nab zeide. Hij dronk\neenige kopjes van een verfrisschenden drank, die door de genezende\nkruiden van het Rotshuis verschaft werd.\n\nJup sliep eerst onrustig in; maar zijn ademhaling werd langzamerhand\ngeregeld en eindelijk sliep hij kalm. Van tijd tot tijd kwam Top\nals het ware \"op zijn teenen\" binnen, om zijn vriend te bezoeken en\nscheen dankbaar voor de zorg die men aan zijn vriend besteedde. Een\nhand van Jup hing buiten zijn bed en Top lekte hem zachtjes.\n\nDien zelfden morgen begon men de lijken op te ruimen, zij werden\nnaar het Verre Westen van het bosch gesleept en diep onder den grond\nbegraven.\n\nDeze aanval, die ernstiger gevolgen had kunnen hebben, was een goede\nles voor de kolonisten, en voortaan begaf men zich niet te rusten,\nvoordat een van hen zich overtuigd had dat alle bruggen opgehaald\nwaren en geen inval mogelijk was.\n\nSlechts weinige dagen had men voor het leven van Jup gevreesd, maar\ndiens krachtige natuur behield de overhand. De koorts verminderde\nlangzamerhand en Gideon Spilett, die een weinig dokter was, verklaarde\nhem spoedig buiten gevaar. Den 16den Augustus kon Jup weder eten. Nab\nmaakte lekkere zoete kostjes voor hem klaar, waaraan de zieke smulde,\nwant als hij een gebrek had, dan was het dat van een lekkerbek te\nzijn en Nab had nooit pogingen aangewend om hem daarvan te genezen.\n\n\"Och, ziet gij,\" antwoordde hij aan Gideon Spilett, die hem dikwijls\nverweet dat hij den aap bedierf, \"hij heeft geen ander genot dan\nzijn smaak, die arme Jup en ik ben maar al te blij op deze wijs zijn\ndiensten eenigszins te kunnen vergoeden.\"\n\nTien dagen nadat hij zijn wonden bekomen had, mocht Jup het bed\nverlaten. Als alle herstellenden, had hij een verslindenden honger en\nde reporter liet hem eten zooveel hij verkoos. Nab was buiten zichzelf\nvan vreugde, toen hij den eetlust van zijn leerling terug zag komen.\n\n\"Eet maar, Jup,\" zeide hij tot hem, \"en laat het u aan niets\nontbreken! Je hebt je bloed voor ons vergoten en het minste wat ik\nvoor je doen kan is wel je te helpen om het terug te krijgen.\"\n\nDen 25sten Augustus hoorde men Nab zijn metgezellen toeroepen:\n\n\"Mijnheer Cyrus, mijnheer Gideon, mijnheer Harbert, Pencroff, komt\neens hier! komt eens hier!\"\n\nDe kolonisten die in de groote zaal bijeen waren, stonden op en gingen\nnaar Nab, die in de voor Jup ingerichte kamer was.\n\n\"Wat is er?\" vroeg de reporter.\n\n\"Zie eens!\" antwoordde Nab, terwijl hij in lachen uitbarstte.\n\nWat zag men? Jup, die kalm en ernstig als een Turk zat te rooken op\nden drempel van het Rotshuis?\n\n\"Mijn pijp!\" riep Pencroff. \"Hij heeft mijn pijp genomen! Mijn beste\nJup, ik geef je ze present! Rook, mijn jongen, rook maar!\"\n\nEn Jup blies dikke rookwolken uit en scheen daarin het grootste genot\nte vinden.\n\nCyrus Smith toonde zich in het minst niet verwonderd over dit feit,\nen hij haalde verscheiden voorbeelden aan van tamme apen, die aan\nhet gebruik van tabak gewoon waren.\n\nMaar van dat oogenblik af had Jup zijn eigen pijp, de afgedankte\nvan Pencroff, die in zijn kamer opgehangen werd, bij zijn voorraad\ntabak. Hij stopte ze zelf, stak ze aan een kooltje vuur aan en scheen\nhet gelukkigste vierhandige wezen ter wereld te zijn. Men begrijpt\ndat deze overeenkomst van smaak den vriendschapsband tusschen Jup en\nPencroff nog nauwer toehaalde.\n\n\"Het is misschien een mensch,\" zeide Pencroff soms tegen Nab. \"Zou\nhet je verwonderen als hij op een mooien dag met ons begon te praten?\"\n\n\"Waarachtig niet,\" antwoordde Nab. \"Het verwondert mij juist dat hij\nnog niet spreekt, want er ontbreekt hem anders niets!\"\n\n\"Ik zou het toch drommels aardig vinden,\" hernam de zeeman, \"als hij\nop een mooien dag tot mij zeide: \"Als we eens van pijp verwisselden,\nPencroff?\"\n\n\"Ja,\" beaamde Nab. \"Wat een ongeluk dat hij stom geboren is.\"\n\nMet de maand September was de winter voorbij en men hervatte met\nijver den arbeid.\n\nHet schip vorderde snel. Het was reeds geheel getuigd en alleen het\ninwendige moest nog afgemaakt worden.\n\nDaar het niet aan hout ontbrak, stelde Pencroff den ingenieur voor\nom den romp met een tweede laag hout te voeren, die de hechtheid van\nhet schip zou verhoogen.\n\nCyrus Smith, die niet wist wat er kon gebeuren, was het met den zeeman\neens om het schip zoo sterk mogelijk te bouwen.\n\nDen 15den September was het binnenwerk en het dek gereed.\n\nHet tusschendek was in twee\u00ebn verdeeld en vormde twee hutten, waarin\ntwee banken stonden, die tevens tot koffers dienden.\n\nPencroff koos in het bosch een jongen den uit, die als mast zou\ngebruikt worden. Verder werd alles wat gesmeed moest worden naar de\nsmederij van de Schoorsteenen gebracht. In de eerste week van October\nwas alles gereed en men kwam overeen het schip op een reis om het\neiland te probeeren, ten einde te weten te komen hoe het zich in zee\nhield en in hoeverre men er op kon vertrouwen.\n\nHet overige werk werd echter in dien tusschentijd niet verzuimd. De\nkraal was vergroot, want onder de muffeldieren en geiten telde men\neen zeker aantal jongen die een hok en voedsel moesten hebben. De\nkolonisten waren zoowel in het kamp als bij de oesterbank geweest,\nzij hadden evenmin de konijnenfokkerij als de steenkolen- en ijzerlaag\nvergeten en waren zelfs gaan jagen in een nog onbezocht gedeelte van\nhet bosch, waar zeer veel wild was.\n\nEr werden nog eenige inheemsche planten gevonden, die, hoewel nog niet\nvan onmiddellijk belang, toch zouden bijdragen om in de groenten van\nhet Rotshuis een weinig afwisseling te brengen.\n\nDen 10den October liep het schip van stapel. Pencroff was\nverrukt. Alles ging naar wensch. Het schip was geheel getuigd op rollen\nnaar de kust gebracht, het werd door den vloed opgenomen en danste\nop de golven onder het gejuich der kolonisten, vooral van Pencroff,\ndie op dat oogenblik zijn gewaarwordingen niet bedwingen kon. Maar\nvoor zijn ijdelheid was nog een schooner oogenblik weggelegd; na zijn\nschip gebouwd te hebben, zou hij als gezagvoerder optreden. De rang\nvan kapitein werd hem met algemeene stemmen toegekend.\n\nOm kapitein Pencroff te voldoen moest men in de eerste plaats het schip\neen naam geven en na lang beraad, stemden allen voor Bonadventure,\nden doopnaam van den braven zeeman.\n\nZoodra de Bonadventure door den vloed in het ruime sop gebracht was,\nkon men zien dat zij zeer goed zee hield en naar alle bewegingen van\nhet roer stipt luisterde.\n\nDienzelfden dag zou men er de proef van nemen op een reisje rondom het\neiland. Het was prachtig weer, de wind was gunstig, de zee kalm, vooral\naan de zuidkust, want reeds een uur lang was het noord-westen wind.\n\n\"Aan boord! aan boord!\" riep kapitein Pencroff.\n\nMaar men moest eerst flink ontbijten en het kwam den kolonisten zelfs\nniet onraadzaam voor om provisie aan boord te nemen, voor het geval\ndat de tocht tot den avond mocht duren.\n\nCyrus Smith wilde eveneens spoedig het vaartuig probeeren, waarvan hij\nhet ontwerp had gemaakt, maar dat gebouwd was op raad van den zeeman;\nhij stelde er echter niet het vertrouwen in dat Pencroff had en daar\ndeze niet meer van de reis naar Tabor sprak, hoopte Cyrus Smith zelfs,\ndat de zeeman dit voornemen had opgegeven. Het zou hem inderdaad leed\ngedaan hebben twee of drie van zijn metgezellen zich op dat vaartuig\nte zien wagen, dat toch maar zwak was en slechts vijftien ton meette.\n\nTegen half elf waren allen aan boord, zelfs Jup en Top. Nab en Harbert\nlichtten het anker, dat bij den mond van de Mercy in het zand lag;\nde zeilen werden geheschen, en de Lincolnsche vlag wapperde van den\nmast! De Bonadventure, door Pencroff bestuurd, koos zee.\n\nOm de Unie-baai uit te komen moest men eerst voor den wind zeilen\nen bij deze beweging kwam men tot de overtuiging, dat het schip een\nvoldoende snelheid had.\n\nToen de passagiers op drie \u00e0 vier mijlen van de kust verwijderd waren\nen langs de Ballonhaven voeren, kregen zij een geheel nieuw overzicht\nvan hun eiland.\n\n\"Dat is prachtig!\" riep Harbert uit.\n\n\"Ja, ons eiland is mooi en goed,\" antwoordde Pencroff. \"Ik houd er\nvan als van mijn goede moeder. Het heeft ons arm en van alles ontbloot\nontvangen, en wat ontbreekt er nu nog aan zijn vijf kinderen die uit\nde lucht zijn gevallen?\"\n\n\"Niets!\" antwoordde Nab, \"niets, kapitein!\"\n\nEn er ging een luid hoezee ter eere van het eiland op!\n\nGideon Spilett teekende onderwijl aan den voet van den mast het\npanorama dat zich voor hem ontrolde.\n\nCyrus Smith stond peinzend voor zich uit te staren.\n\n\"Welnu, mijnheer Cyrus,\" zeide Pencroff, \"wat zegt ge van ons schip?\"\n\n\"Het schijnt in alle opzichten voldoende,\" antwoordde de ingenieur.\n\n\"Goed! En gelooft gij nu ook dat het een reis van langen duur zou\nkunnen ondernemen?\"\n\n\"Welke reis, Pencroff?\"\n\n\"Naar het eiland Tabor, bijvoorbeeld?\"\n\n\"Vriendlief,\" antwoordde Cyrus Smith, \"ik geloof dat wij in een\ndringend geval niet moeten aarzelen ons op de Bonadventure te\nvertrouwen, zelfs voor een langeren duur; maar gij weet, het zou mij\nleed doen u naar het eiland Tabor te zien vertrekken, daar niets er\nu toe noodzaakt.\"\n\n\"Men kent gaarne zijn buren,\" antwoordde Pencroff, die bij zijn\ndenkbeeld bleef. \"Het eiland Tabor is onze naaste buur, het is onze\neenige! De beleefdheid eischt, dat men er ten minste een bezoek\nbrengt!\"\n\n\"Drommels!\" zeide Gideon Spilett, \"vriend Pencroff is op zijn\nstokpaardje als hij over de vormen begint!\"\n\n\"Ik ben nergens over op mijn stokpaardje,\" zeide de zeeman, die door\nden tegenstand van den ingenieur knorrig was geworden, maar die hem\ntoch niet wilde grieven.\n\n\"Vergeet niet,\" antwoordde Cyrus Smith, \"dat gij niet alleen naar\nhet eiland Tabor kunt gaan.\"\n\n\"E\u00e9n metgezel is voldoende.\"\n\n\"Goed,\" antwoordde de ingenieur. \"Maar gij stelt de kolonie van het\neiland Lincoln bloot, twee van de vijf kolonisten te verliezen.\"\n\n\"Van de zes!\" antwoordde Pencroff. \"Gij vergeet Jup.\"\n\n\"Van de zeven!\" voegde Nab er bij. \"Top rekent even goed als een\nander!\"\n\n\"Maar er is geen gevaar, mijnheer Cyrus,\" hernam Pencroff.\n\n\"Dat is wel mogelijk, Pencroff; maar ik herhaal het, het is zonder\nnoodzaak zich blootstellen.\"\n\nDe koppige zeeman antwoordde niet en bracht het gesprek op een ander\nonderwerp, hoewel hij zich vast voorgenomen had, er weer op terug te\nkomen. Maar hij was er in het minst niet van bewust dat er iets zou\ngebeuren, dat hem te hulp kwam, en hetgeen slechts een gril was in\neen menschlievend werk zou veranderen.\n\nNadat men in volle zee had rondgedobberd, richtte men de Bonadventure\nnaar de Ballonhaven.\n\nZij waren nog slechts een halve mijl van de kust verwijderd en moesten\nlaveeren om wind te krijgen. De Bonadventure liep met halve snelheid,\nomdat de bries gedeeltelijk terug gehouden werd door het hoogland,\nen de zeilen hingen slap; slechts nu en dan rimpelde de zee zich,\nmaar overigens was zij spiegelglad.\n\nHarbert stond op den steven, toen hij eensklaps uitriep:\n\n\"Loeven, Pencroff, loeven!\"\n\n\"Wat is er dan?\" vroeg de zeeman, terwijl hij opstond. \"Een rots?\"\n\n\"Neen.... wacht eens,\" zeide Harbert.... \"ik kan niet goed\nzien.... loef nog meer.... goed.... haal bij....\"\n\nDit zeggende dompelde Harbert, die over boord hing, zijn arm in het\nwater, haalde hem er uit en zeide:\n\n\"Een flesch!\"\n\nHij hield een gesloten flesch in zijn hand, die hij op een paar\nkabellengten van de kust gegrepen had.\n\nCyrus Smith nam de flesch. Zonder een woord te zeggen deed hij\ner de kurk af en haalde er een vochtig papier uit waarop stond:\nSchipbreukeling... Eiland Tabor: 153\u00b0 w.-lengte--37\u00b0 11' z.-breedte.\n\n\n\n\n\nIII.\n\n\tTot het vertrek wordt\n\tbesloten.--Onderstellingen.--Toebereidselen.--De\n\tdrie passagiers.--Eerste nacht.--Tweede nacht.--Het\n\teiland Tabor.--Onderzoek van de kust.--Het bosch wordt\n\tdoorzocht.--Niemand.--Dieren.--Planten.--Een verlaten hut.\n\n\n\"Een schipbreukeling!\" riep Pencroff uit, \"op eenige honderden mijlen\nvan ons, op het eiland Tabor! O! mijnheer Cyrus, nu zult gij u toch\nniet meer tegen mijn reisplan verzetten!\"\n\n\"Neen, Pencroff,\" antwoordde Cyrus Smith, \"en gij moet zoo spoedig\nmogelijk vertrekken.\"\n\n\"Morgen?\"\n\n\"Morgen.\"\n\nDe ingenieur hield het papier, dat hij uit de flesch gehaald had,\nin zijn hand. Hij dacht eenige oogenblikken na en zeide toen:\n\n\"Uit dit papier, vooral uit den vorm waarin het gesteld is, kan men\nopmaken: in de eerste plaats, dat de schipbreukeling van het eiland\nTabor een man is, die genoegzame kennis heeft van de zeevaart, omdat\nhij dezelfde lengte en breedte van het eiland opgeeft, welke wij\ngevonden hebben; in de tweede plaats is hij Engelschman of Amerikaan,\ndaar het stuk in de Engelsche taal geschreven is.\"\n\n\"Dat is zeer waar,\" antwoordde Gideon Spilett, \"en de tegenwoordigheid\nvan den schipbreukeling verklaart ook het aanspoelen van de kist op de\nkust van het eiland. Er is een schipbreukeling, alzoo moet er ook een\nschipbreuk geweest zijn. Wat deze laatste betreft, het is gelukkig\nvoor hem, dat Pencroff op het denkbeeld is gekomen om een schip te\nbouwen en het juist vandaag te probeeren, want een dag later had de\nflesch op de klippen verbrijzeld kunnen worden.\"\n\n\"Het is inderdaad bijzonder gelukkig,\" zeide Harbert, \"dat de\nBonadventure hier passeerde juist toen de flesch nog dreef!\"\n\n\"Komt u dat niet zonderling voor?\" vroeg Cyrus Smith aan Pencroff.\n\n\"Het komt mij gelukkig voor, ziedaar alles,\" antwoordde de\nzeeman. \"Ziet gij hier iets buitengewoons in, mijnheer Cyrus? Die\nflesch moest toch ergens heen en waarom niet hier en wel ergens\nanders.\"\n\n\"Gij hebt misschien gelijk, Pencroff,\" antwoordde de ingenieur,\n\"en toch....\"\n\n\"Maar,\" merkte Harbert op, \"bewijst niets dat deze flesch reeds lang\nop zee drijft?\"\n\n\"Niets,\" antwoordde Gideon Spilett, \"en zelfs het stuk komt mij voor\nnog maar kort geleden geschreven te zijn. Wat denkt gij daarvan,\nCyrus?\"\n\n\"Dat is moeilijk uit te maken, en wij zullen het bovendien spoedig\nte weten komen!\" antwoordde Cyrus Smith.\n\nPencroff had intusschen de Bonadventure gewend. Ieder dacht aan\nden schipbreukeling van het eiland Tabor. Was het nog tijd om\nhem te redden? Het was een groote gebeurtenis in het leven van de\nkolonisten. Zij zelf waren slechts schipbreukelingen, maar het was\nte vreezen, dat anderen het minder gunstig getroffen hadden, en het\nwas hun plicht om den ongelukkige te hulp te komen.\n\nTegen vier uur lag de Bonadventure aan den mond van de Mercy.\n\nDienzelfden avond werd alles geregeld voor de nieuwe onderneming. Het\nkwam allen het best voor, dat Pencroff en Harbert, die met het besturen\nvan een schip bekend waren, alleen de reis zouden ondernemen. Als\nzij den volgenden morgen, 11 October, vertrokken, konden zij in\nden loop van den 13den Tabor bereiken, want met den heerschenden\nwind had men slechts acht en veertig uur noodig om dezen tocht van\nhonderd vijftig mijlen af te leggen. Een dag op het eiland, drie of\nvier dagen voor de heen en terugreis, maken vier of vijf dagen zoodat\nmen den 17den op het eiland Lincoln terug kon zijn. Het was prachtig\nweer; de barometer steeg geregeld; de wind scheen gunstig te zullen\nblijven; alle kansen waren dus in het voordeel dezer moedige mannen,\ndie door een menschlievenden plicht zich genoopt voelden zich ver\nvan hun eiland te wagen.\n\nHet was eerst bepaald dat Cyrus Smith, Nab en Gideon Spilett in het\nRotshuis zouden blijven; maar Gideon Spilett die zijn betrekking van\nreporter van de _New-York-Herald_ niet kon vergeten, kwam er tegen\nop en verklaarde, dat hij eer het schip zou nazwemmen, dan zulk een\nmooie gelegenheid voorbij te laten gaan; hem werd dan ook toegestaan\nom aan de reis deel te nemen.\n\nIn den avond bracht men bedden, werktuigen, wapenen, munitie, een\nkompas en voor acht dagen levensmiddelen aan boord.\n\nDen volgenden morgen om vijf uur nam men niet zonder aandoening van\nweerszijden afscheid. Pencroff heesch de zeilen en richtte zijn weg\nnaar het zuidwesten.\n\nDe Bonadventure was reeds een kwart mijl van de kust verwijderd, toen\nde passagiers op de hoogte van het Rotshuis twee mannen bemerkten,\ndie hun een afscheidsgroet toewuifden. Het waren Cyrus Smith en Nab.\n\n\"Onze vrienden!\" riep Gideon Spilett uit. \"Dat is onze eerste scheiding\nsedert vijftien maanden!....\"\n\nPencroff, de reporter en Harbert beantwoordden het laatst vaarwel\nvan hunne lotgenooten en het Rotshuis verdween weldra achter de\nhooge bergen.\n\nHarbert verving Pencroff nu en dan aan het roer, en de hand van den\njongeling was zoo vast, dat de zeeman er niets op had aan te merken.\n\nGideon Spilett sprak dan met den een dan met den ander en zelfs\nhielp hij somtijds, wanneer dit noodig was. Kapitein Pencroff was\nbijzonder ingenomen met zijn bemanning en beloofde niets minder dan\neen \"extra oorlam.\"\n\nDe nacht was donker, maar vol sterren en beloofde nog een prachtigen\ndag.\n\nVoorzichtigheidshalve liet Pencroff de bramzeilen strijken, daar hij\nniet door een windvlaag overvallen wilde worden met bovenzeilen op. Het\nwas misschien te veel voorzorg voor een kalmen nacht, maar Pencroff\nwas een voorzichtig zeeman, en men kon het hem niet ten kwade duiden.\n\nDe reporter sliep een deel van den nacht. Pencroff en Harbert\nwisselden elkander om de twee uur aan het roer af. De zeeman stelde\nevenveel vertrouwen in Harbert als in zich zelven en dat vertrouwen\nwerd gerechtvaardigd door de koelbloedigheid en het verstand van den\nknaap. Pencroff gaf hem het roer in handen als een commandant aan\nzijn roerganger en Harbert liet de Bonadventure geen steek uit haar\nrichting loopen.\n\nDe zee, waarop het vaartuig dreef, was geheel verlaten. Nu en dan kwam\ner een groote stormvogel of een fregatvogel binnen het bereik van\nhet geweer en Gideon Spilett vroeg zich af of hij mogelijk niet aan\neen van deze hoogvliegers zijn bericht aan den _New-York-Herald_ had\ntoevertrouwd. Deze vogels waren de eenige wezens, welke dit gedeelte\nvan den Oceaan, tusschen het eiland Tabor en het eiland Lincoln,\nschenen te bezoeken.\n\n\"En toch,\" merkte Harbert op, \"zijn wij nu juist in den tijd dat\nde walvischvaarders gewoonlijk hunne vaartuigen naar het zuidelijk\ngedeelte van de Stille Zee richten. Ik geloof werkelijk dat er geen\nzee zoo verlaten is als deze.\"\n\n\"Zij is niet zoo geheel verlaten!\" antwoordde Pencroff.\n\n\"Hoe meent gij dat?\" vroeg de correspondent.\n\n\"Maar wij zijn er toch. Houdt gij ons schip dan voor een wrak en ons\nzelven voor bruinvisschen?\"\n\nDien avond schatten zij dat de Bonadventure een afstand van honderd\ntwintig mijlen had afgelegd, sedert haar vertrek van het eiland\nLincoln, dat is te zeggen in zes en dertig uur, hetgeen een snelheid\nvan drie en een derde mijl in het uur gaf. De wind was zwak en zou\nweldra geheel gaan liggen. Men mocht in ieder geval hopen, indien men\ngoed gerekend had en de richting juist was geweest, bij het aanbreken\nvan den volgenden dag het eiland Tabor te zullen bereiken.\n\nGideon Spilett, noch Harbert, noch Pencroff sliepen dien nacht. In\nafwachting van den volgenden morgen konden zij hunne aandoening niet\nmeester blijven. Er was zooveel onzekerheid in de onderneming, die zij\ngewaagd hadden! Waren zij dicht bij het eiland Tabor? Was dat eiland\nnog door dien schipbreukeling bewoond, dien zij nu te hulp kwamen? Wat\nwas deze voor een man? Zou zijn tegenwoordigheid, de kleine kolonie,\ndie tot nog toe zoo eensgezind was geweest, niet storen? Zou hij\ner in toestemmen zijn gevangenis voor een andere te ruilen? Al deze\nvragen, die zeker den volgenden dag beantwoord zouden worden, hielden\nhen uit hun slaap en bij de eerste ochtendschemering richtten zij\nachtereenvolgens hun blik naar elk punt van den westelijken horizon.\n\n\"Land!\" riep Pencroff tegen zes uur in den morgen.\n\nEn daar het niet aan te nemen was, dat Pencroff zich vergiste, was\nmen zeker land voor zich te hebben.\n\nMen oordeele over de vreugde van de kleine bemanning van de\nBonadventure!\n\nBinnen weinige uren zouden zij op de kust van het eiland zijn!\n\nMen was nog slechts vijftien mijlen van het eiland Tabor verwijderd,\ndat een lage kust had, welke nauwelijks boven de golven uitstak.\n\nDe steven van de Bonadventure, die een weinig ten zuiden van het eiland\nwees, werd nu daarheen gericht en naarmate de zon in het oosten steeg,\nkreeg men ook hier en daar eenige toppen in het gezicht.\n\n\"Het is een eilandje van veel minder belang dan het eiland Lincoln,\"\nmerkte Harbert op. \"Het is waarschijnlijk eveneens ontstaan door een\nonderzeesche beweging.\"\n\nOm elf uur was de Bonadventure er nog slechts twee mijlen van\nverwijderd en Pencroff zocht een plaats om te landen, maar ging in\ndeze onbekende streken uiterst voorzichtig te werk.\n\nMen kon toen het eiland in zijn geheel overzien, waarop eenige\ngroenende struiken wiesen en enkele groote boomen van dezelfde soort\nals op Lincoln groeiden.\n\nMaar zonderling genoeg, nergens zag men een rookwolk opstijgen, die\naantoonde dat het eiland was bewoond; geen spoor hiervan was er op\neenig punt van de kust te zien.\n\nHet stuk was nochtans duidelijk geweest; er was een schipbreukeling\nen die schipbreukeling moest toch op den uitkijk zijn!\n\nDe Bonadventure waagde zich echter in de grillige passen, die\ntusschen de klippen stroomden, en Pencroff nam de onbeduidendste\nbochten nauwkeurig op. Hij had Harbert aan het roer gezet en aan den\nvoorsteven nam hij het water waar, gereed om zeil te reven, waarvan hij\nhet touw in de handen hield. Gideon Spilett ging met zijn verrekijker\nde geheele kust na, zonder dat hij iets bespeurde.\n\nEindelijk tegen twaalf uur, stootte de Bonadventure met haar voorsteven\nop de zandkust. Het anker werd geworpen, de zeilen werden gestreken\nen de bemanning van het kleine vaartuig ging aan wal.\n\nEr viel niet te twijfelen of het was het eiland Tabor, omdat er,\nvolgens de laatst uitgegeven kaarten, geen ander eiland in dit\ngedeelte van de Stille Zee tusschen Nieuw-Zeeland en de Amerikaansche\nkust bestond.\n\nHet schip werd stevig vastgemeerd om te voorkomen dat het door den\nvloed meegenomen werd; en na zich goed gewapend te hebben, begaf\nPencroff zich met zijn beide metgezellen op weg naar een kleinen\nbergtop van ongeveer twee honderd vijftig \u00e0 drie honderd voet hoogte,\nop een halve mijl afstands.\n\n\"Van den top van dezen heuvel,\" zeide Gideon Spilett, \"zullen wij\nzonder twijfel het eiland kunnen overzien, hetgeen onze nasporingen\nveel gemakkelijker zal maken.\"\n\n\"Wij moeten hier doen,\" antwoordde Harbert, \"wat mijnheer Cyrus het\neerst op het eiland Lincoln gedaan heeft, toen hij den berg Franklin\nbesteeg.\"\n\n\"Precies hetzelfde,\" antwoordde de reporter, \"en dit is de beste\nmanier om te beginnen.\"\n\nAl pratende volgden zij den zoom van een grasvlakte, die zich tot\naan den voet van den heuvel uitstrekte. Een groot aantal rotsduiven\nen zeezwaluwen, van dezelfde soort als op Lincoln vlogen bij hun\nnadering op. In het bosch, aan de linkerzijde van de weide, hoorden\nzij ritselen in het kreupelhout en zagen zij het gras bewegen,\nhetgeen wel bewees dat er zeer schuwe beesten verblijf hielden;\nmaar nog niets duidde aan dat het eiland bewoond was.\n\nPencroff, Harbert en Gideon waren weldra op den top van den berg en\nhun blik kon vrij langs alle punten van den horizon weiden.\n\nZij waren op een eiland, dat niet meer dan zes mijlen omtrek had en\nlangwerpig rond van vorm was. Rondom was de zee geheel verlaten en\nsmolt aan den horizon met de lucht samen. Er was geen land, geen zeil\nin het gezicht.\n\nDit eiland, dat geheel begroeid was, leverde niet zulk een afwisseling\nop als Lincoln, waarvan een gedeelte onvruchtbaar en wild was en een\nander vruchtbaar en weelderig. Hier was het een onafgebroken massa\ngroen, waarboven twee of drie heuvels uitstaken. Dwars door een groote\nweide liep een kleine beek, die zich aan de westkust door een nauwen\nmond in zee stortte.\n\n\"Het is een zeer beperkt gebied,\" zeide Harbert.\n\n\"Ja,\" antwoordde Pencroff, \"het zou voor ons wel wat te klein zijn\ngeweest.\"\n\n\"En erger,\" zeide de reporter, \"het schijnt onbewoond.\"\n\n\"Waarlijk,\" antwoordde Harbert, \"niets duidt de aanwezigheid van\nmenschen aan.\"\n\n\"Laten wij naar beneden gaan en zoeken,\" gaf Pencroff te raad.\n\nDe zeeman en zijn beide metgezellen keerden naar de kust terug, naar\nde plaats waar zij de Bonadventure hadden achtergelaten. Zij hadden\nbesloten om te voet een tocht om het eiland te maken, v\u00f3or zich in het\nbinnengedeelte te wagen, zoodat er niets aan hun onderzoek kon ontgaan.\n\nMen kon gemakkelijk de kust volgen, welke op enkele punten slechts\ndoor groote rotsen afgebroken werd, die men echter kon omtrekken. De\nverkenners richtten zich naar het zuiden; een groot aantal watervogels\nen zeehonden vluchtten bij hun nadering, reeds wanneer zij hen van\nverre zagen komen.\n\n\"Het is niet voor de eerste maal,\" merkte de reporter op, \"dat deze\ndieren menschen zien. Zij vreezen hen en dus kennen zij hen.\"\n\nEen uur na hun vertrek kwamen zij bij de zuidelijke punt van het eiland\nen keerden zij langs de westkust naar het noorden terug. Ook deze\nkust bestond uit zand en rotsen en was door dichte bosschen begrensd.\n\nNergens was een spoor te ontdekken van bewoners, nergens over de\ngeheele oppervlakte van het eiland, dat zij in vier uur geheel\ndoorkruist hadden, was de indruk van een voetstap te vinden.\n\nHet was zeer zonderling en men moest gelooven dat het eiland Tabor\nniet of niet meer bewoond was.\n\nMisschien was het geschrift in de flesch reeds maanden of jaren oud\nen was het in dit geval mogelijk, dat de schipbreukeling naar zijn\nland teruggekeerd of van ellende omgekomen was.\n\nPencroff, Gideon Spilett en Harbert gebruikten onder druk gesprek\nhun middagmaal aan boord van de Bonadventure, om zoo mogelijk hun\nverkenning tot den nacht voort te zetten.\n\nTegen vijf uur in den avond waagden zij zich in het bosch.\n\nOok daar jaagden zij menig dier op, maar vooral, men zou zelfs kunnen\nzeggen, uitsluitend geiten en varkens, die men aanstonds als van\neuropeesch ras herkende.\n\nEen walvischvaarder had ze ongetwijfeld op het eiland ontscheept,\nwaar zij zich spoedig vermenigvuldigd hadden. Harbert nam zich voor\neenigen daarvan levend te vangen om ze naar Lincoln over te brengen.\n\nHet viel dus niet meer te betwijfelen, dat te eeniger tijd menschen\ndit eiland bezocht hadden. Men was er nog meer van overtuigd, toen\nmen dwars door het bosch gebaande wegen zag en zelfs boomstammen,\ndie met een bijl geveld waren, en overal sporen van menschenarbeid;\nmaar deze boomen, die reeds tot vermolmen overgingen, waren vele jaren\ngeleden geveld: de inkervingen van de bijl waren met mos overdekt,\nen het lange gras groeide in overvloed op de paden, zoodat men ze\nnauwelijks terug kon vinden.\n\n\"Maar,\" merkte Gideon Spilett op, \"dit bewijst dat hier niet alleen\nmenschen aan wal zijn geweest, maar dat zij het zelfs gedurende\neenigen tijd bewoond hebben.\"\n\nWie waren deze menschen? Hoeveel waren er? Hoeveel zijn er nog?\n\n\"Het geschrift,\" zeide Harbert, \"spreekt slechts van \u00e9\u00e9n\nschipbreukeling.\"\n\n\"Welnu, indien er nog \u00e9en is,\" antwoordde Pencroff, \"dan moeten wij\nhem ook volstrekt vinden!\"\n\nMen zette dus de verkenning voort.\n\nDe zeeman en zijn metgezellen volgden natuurlijk den weg, die het\neiland dwars doorsneed, en hielden dus den oever van de rivier,\nwelke naar zee voerde.\n\nGaven dieren van Europeeschen oorsprong en eenige sporen van\nmenschenarbeid reeds onbetwistbaar te kennen, dat er menschen op dit\neiland geweest waren, verscheiden eigenaardigheden in het plantenrijk\nbewezen dit niet minder. Op enkele open plaatsen in het bosch zag\nmen dat er moeskruiden geplant waren geweest in een waarschijnlijk\nlang verleden tijdperk.\n\nDe vreugde van Harbert was onbeschrijfelijk, toen hij aardappelen,\ncichorei, zuring, wortelen, kool en knollen vond, waarvan hij het\nzaad slechts behoefde te nemen om er den bodem van Lincoln mede\nte verrijken!\n\n\"Goed zoo, goed!\" zeide Pencroff. \"Dat is iets voor Nab. Vinden\nwij den schipbreukeling niet, dan zal onze reis ten minste niet te\nvergeefs zijn geweest en God zal ons beloond hebben!\"\n\n\"Voorzeker,\" antwoordde Gideon Spilett; \"maar te oordeelen naar den\nstaat, waarin deze moestuinen verkeeren, moet men vreezen dat het\neiland sedert lang niet meer bewoond is.\"\n\n\"Waarlijk,\" antwoordde Harbert, \"een bewoner, wie hij ook zij, zou\nzulke onmisbare planten niet zoo verwaarloosd hebben!\"\n\n\"Ja,\" zeide Pencroff, \"die schipbreukeling is weg!... Dat moeten\nwij aannemen....\"\n\n\"Men moet dus aannemen dat het papier in de flesch reeds van ouden\ndatum is?\"\n\n\"Natuurlijk.\"\n\n\"En dat deze flesch het eiland Lincoln eerst bereikt heeft na langen\ntijd op zee te hebben rondgezworven?\"\n\n\"Waarom niet?\" antwoordde Pencroff.--\"Maar de nacht valt in,\" voegde\nhij er bij, \"en ik geloof, dat het beter is ons onderzoek te schorsen.\"\n\n\"Laten wij aan boord gaan; morgen kunnen wij weer beginnen,\" zeide\nde reporter.\n\nDit was het verstandigste en zijn raad werd opgevolgd, toen Harbert\nop een verwarde massa tusschen de boomen wees en uitriep:\n\n\"Een woning!\"\n\nAllen richtten zich onmiddellijk naar de aangewezen plaats. Bij de\nschemering kon men nog zien dat de woning uit planken bestond en door\neen dik geteerd zeil overtrokken was.\n\nDe deur, die aanstond, werd door Pencroff opengestooten, die snel\nbinnentrad.... De woning was ledig!\n\n\n\n\n\nVI.\n\n\tInventaris.--De nacht.--Eenige letters.--Voortzetting van\n\thet onderzoek.--Planten en dieren.--Harbert in gevaar.--Aan\n\tboord.--Vertrek.--Slecht weer.--Een vonk van instinct verdoold\n\top zee.--Een vuur te rechter tijd.\n\n\nPencroff, Harbert en Gideon Spilett stonden sprakeloos te midden\nder duisternis.\n\nPencroff riep met luider stem.\n\nGeen antwoord.\n\nDe zeeman sloeg vuur en stak een tak in zijn nabijheid aan. Dit\nlicht verspreidde gedurende korten tijd zijn gloed in een klein\nvertrek, dat geheel verlaten scheen. Op den achtergrond was een ruwe\nstookplaats, met eenige koude asch, waarbij nog een kleine voorraad\nhout lag. Pencroff wierp er den brandenden tak op; het hout vatte\nvlam en gaf een helder licht.\n\nDe zeeman en zijn metgezellen zagen toen een ordeloos bed, waarvan de\ngele en vochtige dekens bewezen, dat het sedert lang niet gebruikt\nwas; in een hoek bij den schoorsteen twee verroeste ketels en een\nomvergeworpen pan; een kast met eenige half vergane zeemanskleederen;\nop tafel lag een tinnen lepel en vork en een bijbel, die van vocht\ndoortrokken was; in een hoek zagen zij werktuigen, een schop, een\nhouweel, een pook, twee jachtgeweren, waarvan een was gebroken; op\neen plank stond een ongeschonden vaatje kruit, kogels en een doos\npercussies; alles was met een laag stof bedekt, die jaren noodig had\ngehad om zulk een dikte te verkrijgen.\n\n\"Er is niemand,\" zeide de reporter.\n\n\"Niemand!\" herhaalde Pencroff.\n\n\"Het is lang geleden, dat deze kamer bewoond werd,\" merkte Harbert op.\n\n\"Zeer lang!\" beaamde de reporter.\n\n\"Mijnheer Spilett,\" zeide Pencroff, \"ik geloof, dat het beter is den\nnacht in deze woning door te brengen, in plaats van naar boord terug\nte keeren.\"\n\n\"Gij hebt gelijk, Pencroff,\" antwoordde Gideon Spilett, \"en indien\nde eigenaar terugkomt, welnu! hij zal zich misschien niet beklagen\nzijn plaats ingenomen te vinden!\"\n\n\"Hij zal niet terugkomen!\" zeide de zeeman, het hoofd schuddende.\n\n\"Gelooft gij dat hij het eiland verlaten heeft?\" vroeg de reporter.\n\n\"Wanneer hij het eiland verlaten heeft, had hij zijn wapens\nen werktuigen meegenomen,\" zeide Pencroff. \"Gij weet hoezeer\nschipbreukelingen aan deze voorwerpen hechten, die de laatste\noverblijfsels van een schipbreuk zijn. Neen! neen!\" herhaalde de zeeman\nop stelligen toon, \"neen! hij heeft het eiland niet verlaten! Indien\nhij op een door hem vervaardigde boot gevlucht was, dan zou hij zeker\ndeze onmisbare voorwerpen niet achtergelaten hebben! Neen, hij is op\nhet eiland!\"\n\n\"Levend?....\" vroeg Harbert.\n\n\"Levend of dood. Maar als hij gestorven is dan heeft hij zich zelf\nniet begraven, denk ik,\" antwoordde Pencroff; \"en wij zullen ten\nminste zijn geraamte vinden!\"\n\nMen besloot dus den nacht in de verlaten woning door te brengen, die\nvoldoende verwarmd zou worden door den voorraad hout, welke nog in een\nhoek lag. Toen de deur gesloten was bleven Pencroff, Harbert en Gideon\nSpilett op een bank zitten; soms spraken zij, maar meestal waren zij\nin gepeins verzonken. Zij bevonden zich in een toestand waarin zij\nzich alles konden voorstellen, evenals zij alles konden verwachten,\nen zij luisterden gretig naar elk geluid daar buiten. Was de deur\nplotseling opengegaan, had er een man voor hen gestaan, het zou hen\nniet verwonderd hebben, niettegenstaande alles in de hut genoeg bewees,\ndat zij verlaten was, en hunne handen waren gereed de handen te drukken\nvan dien man, van dien schipbreukeling, van dien onbekenden vriend,\ndie door vrienden verwacht werd!\n\nMaar zij hoorden niets; de deur bleef gesloten en de uren gingen\nalzoo voorbij.\n\nWat scheen die nacht lang voor den zeeman en zijn metgezellen! Alleen\nHarbert had twee uur geslapen, want op zijn jaren is slaap een\nbehoefte. Zij verlangden alle drie hun onderzoek van den vorigen\navond voort te zetten en dat eiland tot in de kleinste hoeken te\nonderzoeken! Hetgeen Pencroff verondersteld had, was volkomen juist\nen het was bijna zeker, dat de bewoner van de hut, daar deze verlaten\nwas en het huisraad, het gereedschap en de wapenen daar nog gevonden\nwerden, moest zijn omgekomen. Men moest zijn overschot dus zoeken om\nhet althans te begraven.\n\nDe dag brak aan, Pencroff en zijn metgezellen begonnen onmiddellijk\nmet het onderzoek in de hut.\n\nZij was waarlijk onder gunstige omstandigheden gebouwd, tegen een\nkleinen heuvel, die door vijf of zes prachtige gomboomen beschut\nwerd. Voor de hut waren de boomen met een bijl omgehakt, zoodat men\nvrij in zee kon zien. Een klein grasperk, dat door een houten heining\nwas omgeven, leidde naar de kust, nabij de monding van de beek.\n\nDe hut zelf bestond uit planken en men kon gemakkelijk zien dat deze\nplanken van de kiel of van het dek van een schip afkomstig waren. Het\nwas dus waarschijnlijk dat een onttakeld schip op de kust van het\neiland was geworpen, dat er minstens \u00e9\u00e9n man van de bemanning gered\nwas en dat die man met behulp van het wrak deze woning gebouwd had,\ndaar hij werktuigen tot zijn beschikking had.\n\nZij werden in deze meening nog meer overtuigd toen Gideon Spilett bij\nhet omloopen van de hut een plank zag--waarschijnlijk een, die tot\nden voorsteven van het schip behoord had--waarop deze nog nauwelijks\nleesbare letters stonden:\n\n\n\t\t\t\t\t\t_BR.TAN..A_.\n\n\n\"Britannia!\" riep Pencroff uit, die door den reporter geroepen was,\n\"dat is de naam van vele schepen, en ik zou niet kunnen zeggen of\ndit een Engelsche of een Amerikaansche bodem geweest is!\"\n\n\"Het doet er weinig toe, Pencroff.\"\n\n\"Dat is waar,\" antwoordde de zeeman, \"en wij zullen den overgeblevene\nvan de bemanning redden, indien hij nog leeft, tot welk land hij\nook behoore! Maar laten wij, voordat wij ons onderzoek voortzetten,\neerst naar boord van de Bonadventure terugkeeren!\"\n\nZekere onrust omtrent zijn schip had zich van Pencroff meester\ngemaakt. Wanneer het eiland toch eens bewoond ware en wanneer een van\nzijn bewoners zich eens meester had gemaakt.... Maar hij haalde zijn\nschouders op over zulk eene onwaarschijnlijke veronderstelling.\n\nIn ieder geval verlangde de zeeman aan boord te gaan ontbijten. De\ngebaande weg was niet lang,--nauwelijks een mijl. Men ging dus op\nweg en keek ondershands in het bosch en tusschen het kreupelhout,\nwaarin geiten en varkens bij honderden de vlucht namen.\n\nTwintig minuten, nadat zij de hut verlaten hadden, kregen Pencroff\nen zijn metgezellen de kust in het gezicht en de Bonadventure, die\ndoor haar anker, dat diep in het zand lag, werd vastgehouden.\n\nPencroff kon een zucht van voldoening niet onderdrukken. Dit schip\ntoch was zijn kind, en het is het recht van den vader dikwijls zonder\nreden ongerust te zijn.\n\nMen ging aan boord en nam een goed ontbijt, zoodat men eerst zeer laat\neen middagmaal behoefde te gebruiken; toen men genoeg versterkt was,\nwerd de verkenning met de meeste nauwgezetheid hervat en voortgezet.\n\nHet zou toch zeer natuurlijk zijn dat de eenige bewoner van het\neiland omgekomen was. Pencroff en zijne gezellen zochten ook eer naar\neen lijk, dan naar een levend mensch. Maar hunne nasporingen waren\nvruchteloos en er ging een halve dag voorbij, dat zij te vergeefs\ntusschen het dicht geboomte van het eiland zochten. Men moest toen\nwel aannemen dat, indien de schipbreukeling gestorven was en nu geen\nspoor van zijn lijk meer overbleef, het een of ander verscheurend\ndier het tot de laatste beenderen had verslonden.\n\n\"Wij zullen morgen met het aanbreken van den dag vertrekken,\" zeide\nPencroff tot Harbert en Gideon Spilett, die zich tegen twee uur in\nden middag in de schaduw van een boschje te slapen legden, om eenige\noogenblikken uit te rusten.\n\n\"Ik geloof dat wij gerust de werktuigen en wapens kunnen medenemen,\ndie aan den schipbreukeling behoord hebben,\" zeide Harbert.\n\n\"Ik geloof het ook,\" antwoordde Gideon Spilett, \"en deze wapens en\ngereedschappen zullen het materiaal van het Rotshuis aanvullen. Als\nik mij niet vergis is de voorraad kruit en lood vrij aanzienlijk.\"\n\n\"Ja,\" antwoordde Pencroff, \"maar laten wij niet vergeten een of\ntwee paar van die zwijnen mede te nemen, die hier op het eiland in\novervloed zijn.\"\n\n\"En eenige van die zaden eveneens,\" voegde Harbert er bij, \"waardoor\nwij alle groenten van het oude en nieuwe vasteland zullen verkrijgen.\"\n\n\"Het zou dan misschien niet kwaad zijn om een dag langer op het eiland\nTabor te vertoeven, om alles te verzamelen, wat ons van dienst zou\nkunnen zijn.\"\n\n\"Neen, mijnheer Spilett,\" antwoordde Pencroff, \"ik moet u verzoeken\nmorgen bij het aanbreken van den dag te vertrekken. Het komt mij voor,\ndat de wind naar het westen zal omslaan en nadat wij een gunstige\nbries hebben gehad om hierheen te komen, zullen wij een niet minder\ngunstigen wind hebben om terug te keeren.\"\n\n\"Laten wij dan geen tijd verloren laten gaan!\" zeide Harbert terwijl\nhij opstond.\n\n\"Ja, laten wij geen tijd verloren laten gaan,\" herhaalde\nPencroff. \"Harbert, gij kent de kruiden beter dan wij, gij moet ze\ndus verzamelen. In dien tijd zullen mijnheer Spilett en ik op de\nzwijnenjacht gaan, en zelfs zonder Top, hoop ik mij toch van eenige\nstuks meester te maken!\"\n\nHarbert nam het pad, dat naar het bebouwde gedeelte van het eiland\nleidde, terwijl de zeeman en de reporter het bosch ingingen.\n\nMenig zwijn sprong voor hunne voeten op en die dieren, die bijzonder\nvlug waren, schenen er niets op gesteld, dat men hen naderde. Na\neen half uur gejaagd te hebben, hadden de beide mannen zich meester\ngemaakt van een paar dat tusschen het kreupelhout gedoken zat,\ntoen zij eensklaps luide noodkreten hoorden op een paar honderd pas\nafstand in het noordelijk gedeelte van het eiland. Bij deze kreten\nvernam men nog een rauw brullen, dat niets menschelijks had.\n\nPencroff en Gideon Spilett sprongen op en de zwijnen maakten van die\nbeweging gebruik om te ontvluchten, juist op het oogenblik dat de\nzeeman touwen gereed maakte om hen te binden.\n\n\"Dat is de stem van Harbert!\" zeide de reporter.\n\n\"Spoedig naar hem toe,\" riep Pencroff.\n\nDe zeeman en Gideon Spilett begaven zich, zoo snel hunne beenen hen\ndragen konden, naar de plaats vanwaar zij de kreten gehoord hadden.\n\nEn het was hoog tijd dat zij kwamen, want op een open plek in het\nbosch zagen zij den knaap op den grond liggen onder een wild schepsel,\neen reusachtige aap ongetwijfeld, die hem geheel in zijne macht had.\n\nOp het dier toe te springen, het op zijn beurt op den grond te\nwerpen, Harbert te verlossen en hun vijand stevig vast te houden,\nwas voor Pencroff en Gideon Spilett het werk van een oogenblik. De\nzeeman was een Herkules en de reporter had ook spieren van ijzer, en\nhoewel het monster krachtig tegenstand bood, werd het vastgebonden,\nzoodat het geen beweging meer kon maken.\n\n\"Zijt gij niet gewond, Harbert?\" vroeg Gideon Spilett.\n\n\"Neen, neen!\"\n\n\"Als hij u eens gewond had, die aap!....\" riep Pencroff uit.\n\n\"Maar het is geen aap!\" antwoordde Harbert.\n\nPencroff en Spilett namen toen het zonderlinge wezen dat op den grond\nlag, nauwkeuriger op.\n\nInderdaad, het was geen aap! Het was een menschelijk wezen, het was\neen man! Maar welk een man! Een wilde, in de vreeselijkste beteekenis\nvan het woord, daar hij tot den laatsten graad van verdierlijking\nvervallen scheen!\n\nOrdelooze haren, langen baard, die tot op zijn borst neerviel, bijna\ngeheel naakt lichaam, behalve een oud kleedingstuk dat zijn lendenen\nbedekte, woeste oogen, groote handen, met onnatuurlijk lange nagels,\ndonkere huid en voeten die even hard als hoorn waren geworden: ziedaar\neen schets van het ellendige schepsel, dat men toch een mensch moest\nnoemen! Maar men had wel recht zich af te vragen of er nog een ziel\nin dat lichaam huisde of dat het dierlijk instinct alleen daarin\nwas overgebleven!\n\n\"Zijt gij wel zeker dat het een mensch is of geweest is?\" vroeg;\nPencroff aan den reporter.\n\n\"Het valt, helaas, niet meer te betwijfelen,\" antwoordde deze.\n\n\"Zou dit dan de schipbreukeling zijn?\" vroeg Harbert.\n\n\"Ja,\" antwoordde Gideon Spilett, \"maar de ongelukkige heeft niets\nmenschelijks meer!\"\n\nWat de correspondent zeide was waar. Mocht de schipbreukeling ooit\neen beschaafd wezen geweest zijn, hij was door volkomen afzondering\neen wilde, ja erger misschien, een boschjesman geworden. Rauwe\nkreten stegen er uit zijn keel op, tusschen zijn tanden, die even\nscherp waren geworden als van vleeschetende dieren, die slechts rauw\nvoedsel eten. Zijn geheugen moest hem ook sedert lang begeven hebben\nen langen tijd had hij zich niet meer kunnen bedienen van zijn wapenen\nen werktuigen en kon hij geen vuur meer maken! Men zag dat hij sterk\nen lenig was, maar dat alle lichamelijke hoedanigheden zich bij hem\nontwikkeld hadden ten koste van zijn geestelijke vermogens.\n\nGideon Spilett sprak tot hem. Hij scheen hem niet te begrijpen, zelfs\nniet te verstaan.... En toch meende de reporter te bemerken toen hij\nhem goed in de oogen zag, dat niet alle verstand in hem was uitgedoofd.\n\nDe gevangene verweerde zich intusschen niet en trachtte evenmin zijn\nboeien te verbreken. Was hij vernietigd door de tegenwoordigheid van\nmenschen, wier gelijke hij was geweest? Vond hij in zijn hersens een\nvluchtige herinnering die hem tot de menschheid terugbracht? Indien\nhij vrij ware geweest, zou hij dan getracht hebben te ontvluchten\nof zou hij gebleven zijn? Men wist het niet, maar nam er ook niet\nde proef van, en na de ellendige nauwkeurig opgenomen te hebben,\nzeide Gideon Spilett:\n\n\"Wie hij zij, wie hij geweest mag zijn en wat hij moge worden, het\nis onze plicht hem met ons mede te nemen naar het eiland Lincoln!\"\n\n\"Ja! ja!\" antwoordde Harbert, \"en misschien zal men door zorgvuldige\nverpleging nog een weinig verstand in hem opwekken!\"\n\n\"De ziel sterft niet,\" zeide de reporter, \"en het zou voor ons een\ngroote voldoening zijn dit schepsel van God aan de verdierlijking\nte ontrukken!\"\n\nPencroff schudde ongeloovig het hoofd.\n\n\"Men moet het in ieder geval beproeven,\" antwoordde de reporter,\n\"en de liefde voor onze naasten gebiedt het ons.\"\n\nHet was inderdaad hun plicht als beschaafde christenen. Alle drie\nbegrepen dit en zij wisten wel dat Cyrus Smith het goed zou vinden,\nwanneer zij aldus handelden.\n\n\"Zullen wij hem geboeid laten?\" vroeg de zeeman.\n\n\"Misschien loopt hij, wanneer men zijn voeten vrij laat,\" zeide\nHarbert.\n\n\"Laten wij het beproeven.\"\n\nDe touwen, die om de voeten van den gevangene waren, werden losgemaakt,\nmaar zijn armen bleven stevig gebonden. Hij stond zelf op en legde\nniet het minste verlangen aan den dag om te ontvluchten. Hij wierp\neen doordringenden blik op de drie mannen, die naast hem liepen en\nniets duidde aan, dat hij zich herinnerde hun gelijke te zijn of ten\nminste het geweest te zijn. Een aanhoudend fluiten kwam over zijn\nlippen en zijn uiterlijk was woest, maar hij bood geen weerstand.\n\nOp raad van den reporter bracht men den ongelukkige in zijn\nwoning. Mogelijk zou het gezicht van voorwerpen, die hem toebehoorden,\neenigen indruk op hem maken! Mogelijk was \u00e9en vonkje voldoende om zijn\nbeneveld verstand te doen herleven, om zijn verdoofde ziel weder op\nte wekken!\n\nDe woning was niet ver af. Binnen weinige minuten hadden zij haar\nbereikt; maar daar herkende de gevangene niets, en hij scheen het\nbesef van alles verloren te hebben.\n\nWat kon men nog afleiden uit dezen lagen graad van verdierlijking\nwaartoe deze ongelukkige vervallen was? Niets dan dat zijn\ngevangenschap op het eiland reeds van langen duur moest zijn geweest,\nen dat hij door afzondering tot dien toestand vervallen was, nadat\nhij als een redelijk wezen op het eiland was gekomen?\n\nDe reporter kwam toen op het denkbeeld, dat vuur misschien eenigen\nindruk op hem zou maken, en binnen weinige oogenblikken knapperde in\nden haard een van die heldere vuren, die zelfs dieren tot zich lokken.\n\nHet gezicht van vlammen scheen eerst de aandacht van den ongelukkige\nte trekken; maar weldra trok hij zich terug en zijn blik verdoofde.\n\nOp dit oogenblik kon men niets anders met hem doen, dan hem aan boord\nvan de Bonadventure brengen, hetgeen geschiedde en waar hij onder\ntoezicht van Pencroff bleef.\n\nHarbert en Gideon Spilett keerden naar het eiland terug om hun\ninzameling voort te zetten en eenige uren later scheepten ook zij\nzich in met de wapenen en gereedschappen, een voorraad zaad, eenige\nstukken wild en twee paar zwijnen.\n\nAlles was gereed en de Bonadventure zou het anker lichten zoodra de\nvloed den volgenden morgen opkwam.\n\nDe gevangene was in een der hutten gebracht, waar hij kalm,\nonbeweeglijk, doof en stom tegelijk, bleef zitten.\n\nPencroff bood hem te eten, maar hij wees het gebraden vleesch af\ndat hem aangeboden was en dat zeker niet in zijn smaak viel. Toen\nde zeeman hem een van de eenden voorhield, die Harbert gedood had,\nwierp hij er zich op als een dier en verslond haar.\n\n\"Gelooft gij dat hij ooit veranderen zal?\" zeide Pencroff, terwijl\nhij het hoofd schudde.\n\n\"Misschien,\" antwoordde de reporter. \"Het is niet onmogelijk dat wij er\ndoor groote zorg in slagen hem te veranderen, want hij is zoo geworden\ndoor de eenzaamheid en voortaan zal hij niet meer alleen zijn!\"\n\n\"Die arme man verkeert zeker sedert langen tijd in dezen\ntoestand!\" zeide Harbert.\n\n\"Misschien,\" antwoordde Gideon Spilett.\n\n\"Hoe oud zou hij zijn?\"\n\n\"Dat is moeilijk te bepalen,\" antwoordde de reporter, \"want men\nkan zijn gelaatstrekken niet zien onder den zwaren baard, die zijn\ngezicht bedekt, maar hij is niet jong meer, en ik veronderstel,\ndat hij minstens vijftig jaar moet zijn.\"\n\n\"Hebt gij wel opgemerkt, mijnheer Spilett, hoe diep zijn oogen in\nhunne kassen verborgen zijn?\" vroeg Harbert.\n\n\"Ja, Harbert, maar ik zag ook dat zij menschelijker zijn dan men wel\nzou verwachten bij het zien van zijn lichaam.\"\n\n\"Wij moeten afwachten,\" zeide Pencroff, \"en ik ben nieuwsgierig het\noordeel van mijnheer Smith omtrent onzen wilde te vernemen. Wij gingen\neen menschelijk wezen halen en wij brengen een monster te huis! Maar\nmen doet wat men kan!\"\n\nDe nacht ging voorbij en de gevangene sliep of waakte, men wist\nhet niet, maar in ieder geval hij bewoog zich niet, ofschoon men\nzijn boeien had losgemaakt. Hij was als de gevangen wilde dieren,\ndie onder den indruk zijn van den eersten tijd hunner opsluiting en\nlater weder wild worden.\n\nBij het aanbreken van den volgenden dag--15 October--was het\nweer veranderd, zooals Pencroff voorzien had. De wind was naar\nhet noordwesten gedraaid, en begunstigde den terugtocht van de\nBonadventure; maar hij stak ter zelfder tijd heftiger op en maakte\nde vaart moeielijker.\n\nTegen vijf uur in den morgen werd het anker gelicht.\n\nDe eerste dag van den overtocht ging voorbij zonder dat er iets van\nbelang voorviel.\n\nDen volgenden dag werd de wind sterker en keerde nog meer naar\nhet noorden en kreeg bijgevolg een minder gunstige richting voor de\nBonadventure, die op de golven danste. Wanneer de wind niet veranderde,\nzou men langer tijd noodig hebben om Lincoln te bereiken, dan voor\nde reis naar Tabor.\n\n17 en 18 October gingen voorbij zonder dat men land in het gezicht\nkreeg. De zee was onstuimig en eenmaal werd de Bonadventure zelfs\nvoor een oogenblik onder een golf bedolven.\n\nDe toestand bleef hachelijk en de zeeman begon zelfs te gelooven\ndat hij op dezen onmetelijken oceaan verdwaald was, zonder dat er\nmogelijkheid bestond den weg terug te vinden.\n\nDe nacht van 18 op 19 October was donker en koud. Tegen elf uur\nbedaarde de wind en werd de zee kalmer; de Bonadventure werd minder\ngeslingerd en ging zeer snel vooruit. Zij had overigens uitmuntend\nzee gehouden.\n\nNoch Pencroff, noch Gideon Spilett, noch Harbert dachten er aan om te\ngaan slapen. Zij waakten met de grootste oplettendheid, want \u00f3f Lincoln\nkon niet ver verwijderd zijn en men zou het bij het aanbreken van\nden dag in het gezicht hebben, \u00f2f de Bonadventure was door den stroom\nmedegesleept en door den wind uit haar koers geraakt, zoodat het bijna\nonmogelijk was geworden haar weder in de goede richting te brengen.\n\nPencroff, hoewel ongerust, wanhoopte niet; aan zijn beproefden moed\nwas dat gevoel vreemd; aan het roer gezeten, trachtte hij onafgebroken\nde dichte duisternis die hem omhulde te doordringen.\n\nTegen twee uur in den morgen stond hij plotseling op en riep:\n\n\"Een vuur! een vuur!\"\n\nMen zag inderdaad op twintig mijlen in het noordoosten een helder\nvuur. Daar lag het eiland Lincoln en dit vuur, waarschijnlijk door\nCyrus Smith ontstoken, gaf hun den weg aan, dien zij moesten volgen.\n\nPencroff, die te veel naar het noorden had aangehouden, veranderde\nvan koers en wendde den steven naar dat vuur, dat als een ster van\nde eerste grootte aan den horizon schitterde.\n\n\n\n\n\nV.\n\n\tDe terugkomst.--Onderling overleg.--Cyrus Smith en de\n\tonbekende.--De ballonhaven.--Tranen.--De derde oogst.--Een\n\twindmolen.--Het eerste meel en het eerste brood.--Opoffering\n\tvan den ingenieur.--Een treffende ontdekking.\n\n\nDen volgenden dag--20 October--tegen zeven uur in den morgen liep de\nBonadventure, na een reis van vier dagen, den mond van de Mercy binnen.\n\nCyrus Smith en Nab waren reeds vroeg in den morgen naar de bergvlakte\ngegaan, daar zij zeer ongerust waren over het ongunstige weer en het\nlang uitblijven van hunne makkers; eindelijk hadden zij het vaartuig\nin het gezicht gekregen waarnaar zij zoo lang hadden uitgezien!\n\n\"God zij gedankt! Daar zijn zij!\" riep Cyrus Smith uit.\n\nNab sprong, draaide op zijn hielen rond en klapte in zijn handen van\nplezier onder het roepen van: \"O! mijn meester!\" deze pantomime was\nwelsprekender dan het mooiste betoog!\n\nDe eerste gedachte van den ingenieur, toen hij de personen telde die\nhij op het dek van de Bonadventure bespeurde, was dat Pencroff den\nschipbreukeling van het eiland Tabor niet had kunnen vinden of dat\ndeze ongelukkige geweigerd had zijn eiland te verlaten en en zijn\ngevangenis met een andere te verwisselen.\n\nPencroff, Gideon Spilett en Harbert stonden inderdaad alleen op het\ndek van de Bonadventure.\n\nDe ingenieur en Nab wachtten aan de kust toen het vaartuig landde en\nnog voordat de passagiers voet aan wal hadden, zeide Cyrus Smith:\n\n\"Wat zijn wij ongerust over uw lang uitblijven geweest, vrienden! Is\nu een ongeluk overkomen?\"\n\n\"Neen,\" antwoordde Gideon Spilett, \"alles is integendeel goed\nafgeloopen. Wij zullen u alles vertellen.\"\n\n\"Gij zijt echter niet geslaagd in uwe nasporingen, daar er slechts,\nevenals bij het uitzeilen, drie man aan boord zijn?\"\n\n\"Neem mij niet kwalijk, mijnheer Cyrus, wij zijn met ons\nvieren!\" antwoordde de zeeman.\n\n\"Gij hebt den schipbreukeling dus gevonden?\"\n\n\"Ja.\"\n\n\"En gij hebt hem meegebracht?\"\n\n\"Ja.\"\n\n\"Levend?\"\n\n\"Ja.\"\n\n\"Waar is hij? Wie is hij?\"\n\n\"Het is, of liever het was een man!\" antwoordde de reporter. \"Dit is\nalles wat wij u kunnen zeggen, Cyrus!\"\n\nDe ingenieur werd spoedig op de hoogte gebracht van alles wat er\ngedurende de reis was voorgevallen. Men vertelde hem onder welke\nomstandigheden de nasporingen hadden plaats gehad, hoe de eenige\nwoning van het eiland sedert lang verlaten was, hoe men eindelijk\neen schipbreukeling had gevonden, die niet meer tot het menschelijk\ngeslacht scheen te behooren.\"\n\n\"En ik weet zelfs niet,\" voegde Pencroff er bij, \"of wij goed gehandeld\nhebben met hem hierheen te voeren.\n\n\"Zeer zeker hebt gij goed gehandeld, Pencroff,\" antwoordde de\ningenieur levendig.\n\n\"Maar deze ongelukkige is van zijn verstand beroofd.\"\n\n\"Dat is wel mogelijk,\" antwoordde Cyrus Smith, \"maar nauwelijks\neenige maanden geleden was hij een mensch, zooals gij en ik. En wie\nweet wat er van de laatstoverlevende van ons zal worden, na een lange\nafzondering op dit eiland? Wee hem! die alleen is, vrienden. Gelooft\nvrij, dat de eenzaamheid spoedig het verstand uitdooft. Dit blijkt\nweder uit den ongelukkige, dien gij in zulk een toestand gevonden\nhebt!\"\n\n\"Maar, mijnheer Cyrus,\" vroeg Harbert, \"waarom gelooft gij dat de\nverdierlijking van dit rampzalige wezen slechts van eenige maanden is?\"\n\n\"Omdat het bericht, dat wij gevonden hebben, eerst kort geleden\ngeschreven was,\" antwoordde de ingenieur, \"en dat alleen de\nschipbreukeling dit stuk heeft kunnen schrijven.\"\n\n\"Wanneer het ten minste niet opgesteld is door een lotgenoot van dien\nman, welke na dien tijd gestorven is,\" merkte Gideon Spilett op.\n\n\"Dat is niet mogelijk, mijn waarde Spilett.\"\n\n\"Waarom?\" vroeg de reporter.\n\n\"Omdat het stuk van twee schipbreukelingen gesproken zou hebben,\"\nhernam Cyrus Smith, \"en er wordt slechts van \u00e9en melding gemaakt.\"\n\nHarbert verhaalde in weinige woorden wat er gedurende den tocht was\nvoorgevallen.\n\nDe schipbreukeling van het eiland Tabor werd vervolgens uit de hut\nvan de Bonadventure gehaald en toen hij aan wal stond, toonde hij\ngroote neiging om te ontvluchten.\n\nCyrus Smith naderde hem en legde de hand op zijn schouder, met een\ngebaar van gezag, terwijl hij hem vriendelijk in de oogen blikte. De\nongelukkige werd, onder den indruk dier plotselinge overmacht,\nlangzamerhand kalmer; hij sloeg de oogen neder, boog het hoofd en\nverzette zich niet meer.\n\n\"Arme verlatene!\" mompelde de ingenieur.\n\nEr werd besloten, dat de onbekende--want met dezen naam duidden zijn\nlotgenooten hem voortaan aan--een van de kamers van het Rotshuis\nkrijgen zou, waaruit hij niet kon ontsnappen. Hij liet er zich zonder\ntegenstand heen brengen en wanneer men hem met groote zorg behandelde,\nmisschien zou men dan eenmaal een kolonist meer mogen tellen op het\neiland Lincoln.\n\nOnder een flink ontbijt, dat Nab spoedig gereed had gemaakt,--de\nreporter, Harbert en Pencroff waren uitgehongerd,--liet Cyrus Smith\nzich de reis naar het eiland tot in de kleinste bijzonderheden\nvertellen. Hij was het met zijn vrienden op dat punt eens,\ndat de onbekende een Engelschman of een Amerikaan moest zijn,\nwant de naam Britannia gaf alle reden dit te vermoeden en onder\ndien verwaarloosden baard en dat verwarde haar meende de ingenieur\noverigens het Anglo-Saxische type te herkennen.\n\n\"Maar gij hebt ons nog niet verteld, Harbert,\" zeide Gideon Spilett,\n\"op welke manier gij dezen wilde ontmoet hebt en wij weten niet anders,\ndan dat hij u geworgd zou hebben, wanneer wij niet bij tijds waren\ngekomen om je te verlossen!\"\n\n\"Dat is zoo,\" antwoordde Harbert, \"maar ik weet waarlijk zelf niet\ngoed meer hoe alles is toegegaan. Ik was, geloof ik, bezig planten\nte verzamelen toen ik geluid hoorde als van een sneeuwklomp die uit\neen zeer hoogen boom viel.... Die ongelukkige, die waarschijnlijk\nin een boom verscholen zat, had zich op mij geworpen, binnen korter\ntijd dan ik noodig heb het te vertellen en zonder mijnheer Spilett\nen Pencroff....\"\n\n\"Jongenlief!\" zeide Cyrus Smith, \"gij hebt daar inderdaad een groot\ngevaar geloopen, maar zonder dat zou dit arme wezen misschien nooit\ndoor u gevonden zijn en zouden wij niet een metgezel meer kunnen\ntellen.\"\n\n\"Gij hoopt dus, Cyrus, er in te slagen weer een mensch van hem te\nmaken?\" vroeg de reporter.\n\n\"Ja,\" antwoordde de ingenieur.\n\nDe geheele lading van de Bonadventure werd aan wal gebracht. De\nvaatjes kruit en lood waren zeer welkom. Men besloot zelfs een klein\nkruitmagazijn aan te leggen, hetzij buiten het Rotshuis hetzij in\neen van de kelders waar geen ontploffing te vreezen was.\n\nToen alles ontladen was zeide Pencroff:\n\n\"Mijnheer Cyrus, ik geloof dat het voorzichtig zou zijn onze\nBonadventure op een veilige plaats te brengen.\"\n\n\"Is zij dan niet goed in den mond van de Mercy?\" vroeg Cyrus Smith.\n\n\"Neen, mijnheer Cyrus,\" antwoordde de zeeman. \"Zij wordt bijna\nonophoudelijk op het zand heen en weer geworpen, en dat schaadt haar\nte veel. Het is een goed schip, ziet u, dat zich uitmuntend gehouden\nheeft in den storm, waartegen wij op onze terugkomst hevig te kampen\nhebben gehad.\"\n\n\"Zou men haar niet in de rivier kunnen laten liggen?\"\n\n\"Zeker zou dat kunnen, mijnheer Cyrus, maar die mond levert in het\nminst geen schuilplaats, en bij oostenwind zou de Bonadventure veel\nvan de golven te lijden hebben.\"\n\n\"Maar waar wilt gij haar dan brengen, Pencroff?\"\n\n\"Naar de Ballonhaven,\" antwoordde hij. \"Die kleine kreek, rondom\ndoor rotsen besloten, komt mij voor juist de haven te zijn, die wij\nnoodig hebben.\"\n\n\"Is zij niet wat te ver af?\"\n\n\"Kom, niet meer dan drie mijlen van het Rotshuis, en wij hebben een\nrechten weg om er haar naar toe te voeren!\"\n\n\"Het is goed, Pencroff, breng uw Bonadventure er heen,\" antwoordde\nde ingenieur, \"en toch had ik haar liever meer in onze nabijheid om\nhaar in het oog te houden. Wanneer wij tijd hebben moesten wij er\neen kleine haven voor trachten te maken.\n\n\"Lieve Hemel!\" riep Pencroff uit. \"Een haven met een baak, een hoofd\nen een dok! Met u wordt alles gemakkelijk!\"\n\nHarbert en de zeeman scheepten zich opnieuw in, het anker van de\nBonadventure werd gelicht, de zeilen geheschen en een goede bries\nbracht hen binnen twee uur in de Ballonhaven.\n\nDe schipbreukeling toonde zich in het begin onwillig en soms vreesde\nmen, dat hij door een van de vensters van het Rotshuis naar het strand\nzou vluchten. Maar hij werd langzamerhand bedaarder en men kon hem\nmeer vrijheid laten.\n\nMen kreeg reeds meer en meer hoop. Hij legde zelfs zijn instinct\nvan vleeschetend dier af en nam ook minder het dierlijk voedsel aan,\ndat hij op het eiland gebruikte; hij had niet zulk een afkeer meer\nvan gebraden vleesch dan hij aan boord van de Bonadventure getoond had.\n\nCyrus Smith had gebruik gemaakt van des vreemdelings slaap om hem zijn\nharen en zijn ordeloozen baard af te snijden, die als manen om zijn\nhoofd hingen. Hij had hem ook beter gekleed, nadat hij hem de lompen,\nwaarmede hij bedekt was, had afgenomen. Het gevolg van die zorgen was,\ndat de onbekende er menschelijker uitzag, en het scheen zelfs, dat\nzijn blik zachter werd. Het was zeker, dat het gelaat van dien man\nschoon moest zijn geweest toen het nog door verstand verhelderd werd.\n\nCyrus Smith bracht iederen dag eenige uren in zijn gezelschap door. Hij\nkwam bij hem werken en deed allerlei dingen om zijn aandacht te\ntrekken. Een vonk, een herinnering kon inderdaad voldoende zijn om\ndeze ziel te doen herleven, om het verstand weder op te wekken!\n\nDe ingenieur sprak ook dikwijls zeer luid om ter zelfder tijd\ndoor de organen van het gehoor en van het gezicht dat verdoofde\nverstand te treffen. Nu en dan voegde er een van zijn metgezellen,\nsoms ook allen zich bij hem. Zij spraken dan meestal over de zee\nen de zeevaart, die in de eerste plaats de aandacht van een zeeman\nmoesten trekken. Soms luisterde de onbekende vaag naar hetgeen er\ngesproken werd en de kolonisten kwamen weldra tot de overtuiging,\ndat hij hen gedeeltelijk begreep. Enkele keeren was de uitdrukking\nvan zijn gelaat zeer somber en kon men zien, dat hij innerlijk leed;\nmaar hij sprak niet, hoewel men verscheiden malen meende te bespeuren,\ndat er woorden over zijn lippen zouden komen.\n\nDe kolonisten volgden met ware belangstelling elke vordering van Cyrus\nSmith op dezen ongelukkige. Ook hielpen zij hem in dit menschlievend\nwerk en allen, behalve misschien de ongeloovige Pencroff, deelden\nweldra zijn hoop en geloof.\n\nDe onbekende was zeer kalm en had voor den ingenieur, onder wiens\ninvloed hij zichtbaar stond, een soort van gehechtheid. Cyrus Smith\nwilde hem op de proef stellen door hem in een andere omgeving te\nbrengen, bij dien Oceaan, waarop hij vroeger altijd had gestaard en\naan den zoom van de bosschen, die hem moesten herinneren aan die,\nwaarin hij zooveel jaren zijn leven had doorgebracht!\n\n\"Maar,\" zeide Gideon Spilett, \"mogen wij hopen dat hij niet ontvluchten\nzal, zoodra hij vrij is?\"\n\n\"Dat moeten wij afwachten,\" antwoordde de ingenieur.\n\n\"Goed!\" zeide Pencroff. \"Wanneer die snuiter zich vrij gevoelt en die\ngroote ruimte voor zich ziet, dan zal hij zoo hard mogelijk wegloopen!\"\n\n\"Ik geloof het niet,\" antwoordde Cyrus Smith.\n\n\"Laten wij het beproeven.\"\n\n\"Wij zullen het beproeven.\"\n\nDit gesprek werd gehouden op den 30sten October en bij gevolg negen\ndagen nadat de schipbreukeling van het eiland Tabor in het Rotshuis\ngevangen was. Het was warm en de zon scheen helder op het eiland.\n\nCyrus Smith en Pencroff gingen naar de kamer van den onbekende, dien\nzij naast zijn venster vonden liggen, terwijl hij naar de lucht keek.\n\n\"Ga mede, mijn vriend,\" zeide de ingenieur tot hem.\n\nDe onbekende stond oogenblikkelijk op. Zijn blik richtte zich op\nCyrus Smith en hij volgde hem, terwijl de zeeman achter hem liep,\ndie weinig vertrouwen stelde in den uitslag van deze proef.\n\nWeldra was men aan de kust, waar Nab, Harbert en Gideon Spilett\nwachtten.\n\nDe kolonisten verwijderden zich een weinig van den onbekende om hem\neenige vrijheid te laten.\n\nHij deed eenige stappen naar de zee en zijn blik schitterde\nmet buitengewonen glans, maar hij trachtte volstrekt niet te\nontsnappen. Hij sloeg de kleine golfjes gade die op het land\nwegstierven.\n\n\"Dit is nog slechts de zee,\" merkte Gideon Spilett op, \"en het schijnt\ndat deze hem niet op de gedachte brengt om te vluchten.\"\n\n\"Ja,\" antwoordde Cyrus Smith, \"wij moeten hem naar de bergvlakte,\nbij den zoom van het bosch brengen. Daar zullen wij duidelijker\nbewijzen krijgen.\"\n\n\"Hij kan ook niet ontsnappen,\" merkte Nab op, \"want al de bruggen\nzijn opgehaald.\"\n\n\"Nu,\" zeide Pencroff, \"hij is er wel de man naar, om zich aan een\nbeek, zoo als de Glycerine-rivier is, te storen! In een sprong was\nhij er over!\"\n\n\"Wij zullen zien,\" antwoordde Cyrus Smith slechts, wiens blik den\nkrankzinnige niet verlaten had.\n\nDeze werd vervolgens naar den mond van de Mercy gebracht en allen\nbereikten langs den linkeroever van de rivier de bergvlakte.\n\nOp de plek gekomen, waar de eerste prachtige boomen van het bosch\ngroeiden, wier bladeren zachtkens, door den wind bewogen werden,\nscheen de onbekende den doordringenden geur, waarmede de dampkring\nvervuld was, met genot in te ademen en een diepe zucht ontsnapte aan\nzijn borst!\n\nDe kolonisten bleven een weinig achter, gereed om hem te vatten,\nindien hij een beweging maakte om te ontvluchten!\n\nHet arme wezen was inderdaad op het punt om zich in de rivier te\nwerpen, die hem van het bosch scheidde, en hij boog de knie\u00ebn als stond\nhij gereed een sprong te nemen. Maar bijna terzelfder tijd bedwong\nhij zich, zonk ineen en groote tranen biggelden langs zijn wangen.\n\n\"O!\" riep Cyrus Smith uit, \"gij zijt weder mensch geworden, daar gij\ntranen hebt gestort!\"\n\n\n\n\n\nVI.\n\n\tEen geheim, dat moet ontraadseld worden.--De eerste woorden van\n\tden onbekende.--Twaalf jaar op het eiland.--Bekentenissen.--De\n\tverdwijning.--Vertrouwen van Cyrus Smith.--De molen.--Het\n\teerste brood.--Een opoffering.--De eerlijke handen.\n\n\nJa, de rampzalige had geschreid! Waarschijnlijk was er eene herinnering\nin hem opgekomen en volgens de uitdrukking van Cyrus Smith was hij\nweder mensch geworden door de tranen die hij gestort had.\n\nDe kolonisten lieten hem eenigen tijd op de bergvlakte en verwijderden\nzich zelfs een weinig, opdat hij zich nog meer vrij zou gevoelen,\nmaar hij dacht er niet aan om van deze vrijheid misbruik te maken, en\nCyrus Smith besloot weldra hem weder naar het Rotshuis terug te voeren.\n\nTwee dagen na dit voorval scheen de onbekende meer en meer aan het\ngemeenschappelijke leven te willen deelnemen. Hij hoorde en begreep\nblijkbaar, maar bleef er bij volharden om niet tot de kolonisten te\nspreken, want eens, dat Pencroff 's avonds aan de deur van zijn kamer\nluisterde, hoorde hij deze woorden over zijn lippen komen.\n\n\"Neen! hier! ik! nooit!\"\n\nDe zeeman bracht deze woorden aan zijn metgezellen over.\n\n\"Daar schuilt eenig treurig geheim achter!\" zeide Cyrus Smith.\n\nDe onbekende was gebruik gaan maken van de werktuigen en arbeidde\nin den moestuin. Als hij met zijn arbeid ophield, hetgeen dikwijls\ngebeurde, dan bleef hij in gedachten verzonken; maar op aanraden van\nden ingenieur eerbiedigde men de afzondering waarin hij scheen te\nwillen blijven. Indien een van de kolonisten hem naderde, week hij\nter zijde en een zucht ontvlood aan zijn borst, alsof zijn gemoed\nvol was. Was het berouw dat hem zoo deed handelen? Dit zou men bijna\ngelooven, en Gideon Spilett maakte zeer terecht deze opmerking:\n\n\"Indien hij niet spreekt, is dit, geloof ik, omdat hij ernstige dingen\nte zeggen heeft!\"\n\nMen moest geduld hebben en wachten.\n\nToen de onbekende eenige dagen later, 3 November, op de bergvlakte\nwerkte, liet hij plotseling zijn bijl op den grond vallen; Cyrus Smith,\ndie hem van ter zijde gade sloeg, zag ten tweeden male groote tranen\nover zijn wangen biggelen. Een onwederstaanbaar medelijden voerde\nhem tot den ongelukkige en, diens arm licht aanrakende, zeide hij:\n\n\"Vriend!\"\n\nDe blik van den onbekende trachtte hem te ontwijken, en toen Cyrus\nSmith zijn hand wilde vatten trad hij plotseling terug.\n\n\"Zie mij aan,\" zei Cyrus Smith op gebiedenden toon, \"ik eisch het!\"\n\nDe onbekende zag den ingenieur aan en scheen geheel onder diens\ninvloed, even als een gemagnetiseerde onder den invloed van zijn\nmagnetiseur. Maar toen had er eensklaps een geheele verandering in\nzijn gelaat plaats. Zijn blik schoot vlammen. De woorden trachten zijn\nlippen te ontsnappen. Hij kon zich niet langer inhouden!.... Eindelijk\nkruiste hij zijn armen en zeide op doffen toon:\n\n\"Wie zijt gij?\"\n\n\"Schipbreukelingen evenals gij,\" antwoordde de ingenieur diep\nontroerd. \"Wij hebben u hierheen gevoerd, onder uw gelijken.\"\n\n\"Mijn gelijken!.... Ik heb er geen!\"\n\n\"Gij zijt te midden van vrienden....\"\n\n\"Vrienden!.... ik! vrienden!\" riep de onbekende uit, het hoofd in zijn\nbeide handen verbergende.... \"Neen.... nooit.... laat mij! laat mij!\"\n\nMet deze woorden ontvluchtte hij en bleef langen tijd onbeweeglijk\nop de vlakte die uitzicht gaf op de zee.\n\nCyrus Smith was naar zijn metgezellen gegaan en vertelde hun hetgeen\nvoorgevallen was.\n\n\"Ja! er is een geheim in het leven van dien man,\" zeide Gideon Spilett,\n\"en het schijnt dat hij niet dan door de stem des berouws tot de\nmenschheid is teruggekeerd.\"\n\n\"Ik begrijp niet recht, welk soort van mensch wij hebben meegebracht,\"\nzeide de zeeman. \"Hij heeft geheimen....\"\n\n\"Die wij zullen eerbiedigen,\" antwoordde Cyrus Smith levendig. \"Heeft\nhij een misdaad begaan, dan heeft hij er wel voor geboet, en in onze\noogen is hij vergeven.\"\n\nTwee uur lang bleef de onbekende alleen op het strand, zichtbaar onder\nden invloed der herinneringen, die hem zijn geheele verleden voor\nden geest riepen,--voorzeker een vreeselijk verleden--en zonder hem\nuit het oog te verliezen, stoorden de kolonisten zijn afzondering niet.\n\nNa twee uur scheen hij echter een besluit genomen te hebben en kwam\nhij bij Cyrus Smith.\n\nZijn oogen waren rood door de tranen die hij had gestort, maar hij\nweende niet meer. Zijn gelaat drukte de grootste onderwerping uit. Hij\nscheen bevreesd, beschaamd, gedrukt en zijn blik bleef onafgebroken\nop den grond gericht.\n\n\"Mijnheer,\" zeide hij tot Cyrus Smith, \"zijt gij en uwe metgezellen\nEngelschen?\"\n\n\"Neen,\" antwoordde de ingenieur, \"wij zijn Amerikanen.\"\n\n\"O!\" zeide de onbekende, en hij mompelde:\n\n\"Dat is mij ook liever!\"\n\n\"En gij, vriend?\" vroeg de ingenieur.\n\n\"Engelschman,\" antwoordde hij snel.\n\nEn alsof deze woorden hem benauwd hadden, verwijderde hij zich en\nliep vervolgens heen en weer onder de grootste gemoedsbeweging.\n\nToen hij in de nabijheid van Harbert kwam, stond hij stil en vroeg\nhem met gesmoorde stem:\n\n\"Welke maand?\"\n\n\"December,\" antwoordde Harbert.\n\n\"Welk jaar?\"\n\n\"1866.\"\n\n\"Twaalf jaar! twaalf jaar!\" riep hij uit.\n\nToen verliet hij hem plotseling.\n\nHarbert vertelde aan zijn metgezellen wat de onbekende gevraagd had.\n\n\"Die ongelukkige wist dus niet in welk jaar en in welke maand wij\nwaren,\" merkte Gideon Spilett op.\n\n\"Ja,\" voegde Harbert er bij, \"en hij bracht reeds twaalf jaar door\nop het eiland, waar wij hem gevonden hebben!\"\n\n\"Twaalf jaar!\" herhaalde Cyrus Smith. \"Twaalf jaar van afzondering,\nmisschien na een ellendig leven, kunnen het verstand van een mensch\nwel verwoesten!\"\n\n\"Ik zou bijna gelooven,\" zeide Pencroff, \"dat deze man niet op het\neiland Tabor is gekomen door een schipbreuk, maar dat hij ten gevolge\nvan een misdaad, daarop is achtergelaten.\"\n\n\"Gij kunt gelijk hebben, Pencroff,\" antwoordde de reporter, \"en indien\nhet waar is, dan is het niet onmogelijk dat zij, die hem op het eiland\nhebben achtergelaten, hem eenmaal terug komen halen!\"\n\n\"En zij zullen hem niet meer vinden!\" merkte Harbert op.\n\n\"Maar,\" zeide Pencroff, \"dan moeten wij terugkeeren en....\"\n\n\"Vrienden,\" viel Cyrus Smith in, \"laten wij dit punt niet behandelen\nvoor wij weten waaraan wij ons te houden hebben. Ik geloof dat deze\nongelukkige geleden heeft, dat hij voor zijn fouten geboet heeft, welke\ndeze ook wezen mogen, en dat hij groote behoefte heeft om zijn gemoed\nlucht te geven. Laten wij hem niet dwingen zijn levensgeschiedenis\nte verhalen! Hij zal ons die ongetwijfeld vertellen, en wanneer wij\nalles weten, dan zullen wij zien wat ons te doen staat. Hij alleen\nkan ons overigens zeggen of hij nog hoop, of hij zekerheid heeft om\neenmaal naar zijn vaderland terug te keeren, maar ik twijfel er aan!\"\n\n\"En waarom?\" vroeg de reporter.\n\n\"Omdat, ingeval hij zeker was van te eeniger tijd verlost te worden,\nhij het uur zijner bevrijding zou hebben afgewacht en niet dat stuk in\nzee zou hebben geworpen. Neen, het is eerder waarschijnlijk, dat hij\nveroordeeld was om op het eiland te sterven en zijn gelijken nooit\nweder te zien!\"\n\n\"Maar,\" merkte de zeeman op, \"er is nog iets dat ik niet begrijp.\"\n\n\"Wat dan?\"\n\n\"Als het twaalf jaar geleden is dat deze man op het eiland Tabor is\nachtergebleven, kan men toch veronderstellen dat hij reeds verscheiden\njaren in den verwilderden toestand verkeert, waarin wij hem hebben\ngevonden!\"\n\n\"Dat is waarschijnlijk,\" zeide Cyrus Smith.\n\n\"Dan zouden er bijgevolg ook verscheiden jaren verstreken zijn,\ndat hij dit stuk geschreven heeft!\"\n\n\"Zeker.... en toch scheen het kort geleden geschreven!....\"\n\n\"Hoe wil men ook aannemen dat de flesch, waarin het stuk gesloten was,\nverscheiden jaren noodig zou hebben gehad om van het eiland Tabor\nnaar het eiland Lincoln te komen.\"\n\n\"Dat is niet geheel onmogelijk,\" zeide de reporter. \"Kon zij niet\nreeds lang in de nabijheid van het eiland drijven?\"\n\n\"Neen,\" zeide Pencroff, \"want zij dreef nog. Men kan niet\nveronderstellen, dat zij, na langen tijd op de kust te hebben gelegen,\nweder door de zee is opgenomen, want de zuidkust bestaat geheel uit\nrotsen en zij zou zonder twijfel daarop zijn verbrijzeld!\"\n\nGedurende de volgende dagen sprak de onbekende geen woord en verliet\nevenmin de bergvlakte. Hij werkte op het land, zonder een oogenblik\nverloren te laten gaan, zonder eenige rust te nemen, maar altijd\nbuiten het gezicht van zijn redders. Bij het middagmaal kwam hij niet\nin het Rotshuis terug, hoewel het hem dikwijls gevraagd was, en hij at\nslechts rauwe groenten. 's Nachts ging hij niet naar de kamer, welke\nvoor hem bestemd was, maar bleef onder eenige boomen, of wanneer het\nslecht weer was, schuilde hij onder uitstekende rotsen. Zoo leefde\nhij voort als in den tijd, toen hij nog geen ander onderkomen had\ndan de bosschen van het eiland Tabor, en daar alle pogingen om hem\nzijn leven te doen veranderen vruchteloos waren geweest, besloten de\nkolonisten geduldig te wachten. Maar eindelijk zou het oogenblik komen,\ndat zijn geweten hem dwingen zou een vreeselijke bekentenis te doen.\n\nIn den avond van 10 November, toen de duisternis reeds begon te vallen,\nvertoonde de onbekende zich plotseling bij de kolonisten, die onder\nhun veranda zaten. Zijn oogen schitterden zonderling, en zijn geheele\nuiterlijk was weder even verwilderd als in de eerste dagen.\n\nCyrus Smith en zijn metgezellen waren verbaasd, toen zij zagen dat\nzijn tanden koortsachtig op elkander klapperden als onder den invloed\nvan een heftige aandoening. Wat deerde hem? Was het gezicht van zijn\ngelijken hem ondraaglijk? Had hij genoeg van dit bestaan te midden\nvan eerlijke lieden? Had hij heimwee naar dien vroegeren toestand van\nverdierlijking? Men moest het wel gelooven, toen men hem de volgende\nonsamenhangende zinnen hoorde uitbrengen:\n\n\"Waarom ben ik hier?.... Met welk recht hebt gij mij van mijn eiland\ngehaald?... Kan er een band tusschen u en mij bestaan?... Weet gij wie\nik ben.... wat ik gedaan heb.... waarom ik daar was.... alleen? En\nwie zegt u dat men er mij niet heeft achtergelaten.... dat\nik niet veroordeeld was om daar te sterven?.... Kent gij mijn\nverleden?.... weet gij zeker dat ik niet gestolen of gemoord\nheb.... dat ik geen ellendeling ben.... geen vervloekte.... goed om als\neen wild dier te leven.... verre van allen.... zeg!.... weet gij dat?\"\n\nDe kolonisten luisterden zonder den onbekende te storen, aan wien deze\nhalve bekentenis als het ware onwillekeurig ontsnapte. Cyrus Smith\nwilde hem toen gerust stellen en naderde hem, maar de ongelukkige\ndeinsde snel terug.\n\n\"Neen! neen!\" riep hij uit. \"Een enkel woord slechts.... Ben ik vrij?\"\n\n\"Gij zijt vrij,\" antwoordde de ingenieur.\n\n\"Vaartwel dan!\" riep hij uit en hij ontvluchtte als een razende.\n\nNab, Pencroff en Harbert snelden oogenblikkelijk naar den zoom van\nhet bosch.... maar zij kwamen alleen terug.\n\n\"Men moet hem laten begaan!\" zeide Cyrus Smith.\n\n\"Hij zal nooit terugkomen!....\" riep Pencroff uit.\n\n\"Hij zal terugkomen,\" antwoordde de ingenieur.\n\nEr verliepen vele dagen; maar Cyrus Smith--was het een\nvoorgevoel?--bleef bij zijne meening, dat de ongelukkige vroeg of\nlaat terug zou komen.\n\n\"Het is de laatste maal dat deze ruwe natuur in opstand komt,\" zeide\nhij, \"hij heeft berouw gekregen; hij zou een tweede afzondering niet\nkunnen doorstaan.\"\n\nAlle werken werden intusschen voortgezet, zoowel op de bergvlakte\nals in de kraal, waar Cyrus Smith een boerderij wilde aanleggen. De\nzaden die Harbert van Tabor had medegebracht, werden gezaaid. De\nbergvlakte was een groote moestuin, goed onderhouden en verzorgd en\ndie den kolonisten onophoudelijk werk gaf.\n\nDen 15den November had de derde oogst plaats. De vrienden hadden nu\nin overvloed koren, en de laatste helft van de maand werd besteed\nom brood te maken. Men had wel koren maar nog geen meel en er moest\ndus een molen vervaardigd worden. Den 1sten December was men er mede\ngereed en men wachtte slechts een gunstigen wind af om te beginnen.\n\nEenige dagen later riep Harbert uit:\n\n\"Nu is de wind uitmuntend, hij is noordoost en komt ons goed van pas!\"\n\nDien dag werden de eerste maten koren in den molen gebracht en den\nvolgenden morgen stond er bij het ontbijt een heerlijk brood op de\ntafel van het Rotshuis.\n\nDe onbekende was intusschen nog niet teruggekomen. Gideon Spilett en\nHarbert hadden reeds verscheiden malen het bosch in den omtrek van het\nRotshuis doorkruist, zonder hem te zien, zonder een spoor van hem te\nontdekken. Zij waren zeer ongerust over deze plotselinge verdwijning;\nCyrus Smith bleef echter volhouden dat de vluchteling zou terugkeeren.\n\n\"Ja! hij zal terugkeeren!\" herhaalde hij met een vertrouwen dat\nzijn metgezellen niet konden deelen. \"Toen deze ongelukkige op het\neiland Tabor was, wist hij dat hij alleen was! Hier weet hij dat zijn\ngelijken hem wachten! Hij heeft een gedeelte van zijn leven verraden;\ndie berouwvolle zondaar zal het overige komen mededeelen, en van dien\ndag af zal hij tot de onzen behooren!\"\n\nDe woorden van Cyrus Smith werden bewaarheid.\n\nHarbert had op 3 December de bergvlakte verlaten en was op weg naar\nhet meer om te gaan visschen. Hij was ongewapend en had tot nog toe\ngeen reden gehad die voorzorg te nemen, omdat er geen gevaarlijke\ndieren op dat gedeelte van het eiland verschenen.\n\nPencroff en Nab werkten bij het gevogelte, terwijl Cyrus Smith en de\nreporter bezig waren in de schoorsteenen soda te bereiden, daar de\nvoorraad zeep uitgeput raakte.\n\nPlotseling hoorde men roepen:\n\n\"Hulp! hulp!\"\n\nCyrus Smith en de reporter waren te ver verwijderd om dit geroep te\nvernemen. Pencroff en Nab snelden in allerijl naar het meer.\n\nMaar v\u00f3\u00f3r hen was de onbekende wiens aanwezigheid niemand bemerkt had,\nover de beek gesprongen, die de bergvlakte van het bosch scheidde en\nsnelde van den anderen kant op Harbert toe.\n\nHarbert stond tegenover een grooten jaguar, die veel overeenkomst had\nmet dien, welken zij kort geleden gedood hadden. Daar hij plotseling\novervallen was stond hij roerloos voor een boom, terwijl het beest\ngedoken zat en gereed was hem aan te vallen... Maar de onbekende\nwierp zich, zonder ander wapen dan zijn mes, op het geduchte roofdier,\ndat zich toen tegen zijn nieuwen tegenstander keerde.\n\nDe strijd was kort. De onbekende, die meer dan menschelijke kracht en\nbehendigheid bezat, had den jaguar bij de keel gegrepen en zonder zich\nte bekommeren om diens klauwen, die zijn vleesch verscheurden, woelde\nhij met zijn mes in het hart van het dier. Toen hij het gedood had,\nschopte hij het van zich weg en wilde ontvluchten op het oogenblik,\ndat de kolonisten op de plaats van het onheil kwamen; maar Harbert\nhield hem vast en riep uit:\n\n\"Neen! neen! ga niet weg!\"\n\nCyrus Smith ging naar den onbekende, die zijn wenkbrauwen fronste\ntoen hij hem zag naderen. Het bloed liep langs zijn schouders onder\nzijn gescheurde jas, maar hij lette daar niet op.\n\n\"Vriend,\" zeide Cyrus Smith, \"door deze daad hebt gij aanspraak\nop onze dankbaarheid verkregen. Om ons kind te redden, hebt gij uw\nleven gewaagd!\"\n\n\"Mijn leven!\" mompelde de onbekende. \"Wat is dat waard? Minder\ndan niets!\"\n\n\"Zijt gij gewond?\"\n\n\"Wat doet dat er toe?\"\n\n\"Wilt gij mij de hand reiken.\"\n\nToen Harbert de hand wilde vatten die hem gered had, kruiste de\nonbekende zijn armen; zijn borst hijgde, zijn blik verduisterde en\nhij scheen te willen vluchten; maar een krachtige poging op zich zelf\ndoende, zeide hij op norschen toon:\n\n\"Wie zijt gij? en wat beweert gij voor mij te zijn?\"\n\nHij vroeg voor de eerste maal de geschiedenis der kolonisten. Mogelijk\nzou hij zijn levensloop verhalen wanneer die geschiedenis verteld was.\n\nCyrus Smith deelde in weinige woorden alles mede wat er gebeurd was\nsedert hun vertrek van Richmond, hoe zij zich gered hadden en welke\nmiddelen nu tot hun dienst stonden.\n\nDe onbekende luisterde met onafgebroken aandacht.\n\nToen verhaalde de ingenieur wie Gideon Spilett, Harbert, Pencroff,\nNab en hij waren, en voegde er bij dat het hun gelukkigste oogenblik\ngedurende hun verblijf op Lincoln was geweest toen zij van het eiland\nTabor terugkeerden en hoopten een metgezel meer te kunnen tellen.\n\nBij deze woorden boog de ongelukkige het hoofd; het bloed steeg naar\nzijn wangen en zijn geheele persoon gaf de grootste verlegenheid\nte kennen.\n\n\"En nu gij ons kent,\" voegde Cyrus Smith er bij, \"wilt gij ons nu de\nhand reiken?\"\n\n\"Neen,\" antwoordde de onbekende op doffen toon, \"neen! Gij zijt\neerlijke lieden! En ik!....\"\n\n\n\n\n\nVII.\n\n\tAltijd afgezonderd.--Een verzoek van den onbekende.--De\n\thut in de kraal.--Twaalf jaar geleden.--De bootsman van de\n\tBritannia.--Op het eiland Tabor gezet.--De hand van Cyrus\n\tSmith.--Het geheimzinnige bericht.\n\n\nDeze laatste woorden rechtvaardigden het vermoeden van de\nkolonisten. Hij had een treurig verleden, was mogelijk in het oog van\nanderen vergeven, maar zijn geweten liet hem nog niet met rust. Maar de\nschuldige had in ieder geval berouw en zijn nieuwe vrienden zouden de\nhand, die zij hem vroegen, hartelijk gedrukt hebben, maar hij achtte\nzich niet waardig haar aan eerlijke lieden te reiken! Hij keerde\nechter na de ontmoeting met den jaguar niet meer naar het bosch terug,\nen van dien dag af verliet hij zijn medemenschen niet.\n\nWat was het geheim van zijn leven? Zou de onbekende eenmaal\nspreken? Dat zou de toekomst leeren. In ieder geval werd er besloten\ndat men hem nooit zijn geheim zou vragen en dat men met hem zou omgaan\nalsof men nooit iets vermoed had.\n\nGedurende eenige dagen ging het leven op denzelfden voet voort. Cyrus\nSmith en Gideon Spilett werkten samen, nu als scheikundigen, dan weer\nals werktuigkundigen. De reporter verliet den ingenieur niet dan om\nmet Harbert te jagen, want het zou niet voorzichtig zijn geweest om den\nknaap alleen in het bosch rond te laten dwalen, en men moest op alles\nbedacht zijn. Nab en Pencroff hadden, behalve het werk in het Rotshuis,\nnog vele bezigheden in den stal, bij het gevogelte of in de kraal.\n\nDe onbekende werkte in afzondering; hij had zijn vroegere gewoonten\nweder aangenomen, woonde het middagmaal niet bij, sliep onder de boomen\nen voegde zich nooit bij zijn metgezellen. Het scheen inderdaad dat\nde nabijheid van zijn redders hem ondraaglijk was!\n\n\"Maar waarom heeft hij dan de hulp van zijn medemenschen\ningeroepen?\" merkte Pencroff op. \"Waarom heeft hij die flesch in\nzee geworpen?\"\n\n\"Hij zal het ons zeggen,\" zeide Cyrus Smith overtuigd.\n\n\"Wanneer?\"\n\n\"Misschien eerder dan gij denkt, Pencroff.\"\n\nInderdaad de dag, waarop hij tot volledige bekentenis zou komen,\nwas nabij.\n\nDen 10den December, een week nadat hij in het Rotshuis terug was\ngekomen, kwam de onbekende naar Cyrus Smith toe en zeide op kalmen\nonderworpen toon:\n\n\"Mijnheer, ik heb u iets te vragen.\"\n\n\"Spreek,\" antwoordde de ingenieur; \"maar laat mij u eerst een vraag\ndoen.\"\n\nBij deze woorden bloosde de onbekende en was hij op het punt om te\nontvluchten. Cyrus Smith begreep echter wat er in de ziel van den\nschuldige omging, die waarschijnlijk vreesde dat men hem over zijn\nverleden zou ondervragen; hij hield hem bij de hand terug en zeide:\n\n\"Vriend, wij zijn niet alleen metgezellen voor u, maar wij zijn\nvrienden. Dit wilde ik u slechts zeggen; nu luister ik naar hetgeen\ngij mij wilt vragen.\"\n\nDe onbekende streek met zijn hand over zijn oogen. Hij beefde en liet\neenige oogenblikken voorbijgaan zonder te kunnen spreken.\n\n\"Mijnheer,\" zeide hij eindelijk, \"ik kom u verzoeken mij een gunst\ntoe te staan.\"\n\n\"Welke?\"\n\n\"Gij hebt op vier of vijf mijlen van hier, aan den voet van den berg,\neen kraal voor uwe huisdieren. Deze dieren moeten verzorgd worden. Wilt\ngij mij toestaan daar met hen te leven?\"\n\nCyrus Smith zag den ongelukkige eenige oogenblikken met diep medelijden\naan. Toen zeide hij:\n\n\"Vriend, in de kraal zijn slechts stallen, die nauwelijks voor die\nbeesten goed zijn....\"\n\n\"Zij zijn goed genoeg voor mij, mijnheer.\"\n\n\"Vriend,\" hernam Cyrus Smith, \"wij zullen u nooit in iets\ntegenwerken. Gij wilt in de kraal leven. Het zij zoo. Gij zult\nechter altijd welkom zijn in het Rotshuis. Maar daar gij in de kraal\nwilt leven, zullen wij alles regelen, opdat zij goed voor u worde\ningericht.\"\n\n\"Het zal daar in ieder geval goed voor mij zijn.\"\n\n\"Vriend,\" antwoordde Cyrus Smith, die hem opzettelijk met dit woord\naansprak, \"gij moet het aan ons overlaten hoe wij in dit opzicht\nzullen handelen!\"\n\n\"Dank u, mijnheer,\" antwoordde de onbekende, terwijl hij heenging.\n\nDe ingenieur deelde zijn metgezellen mede wat hem was gevraagd en\ner werd besloten, dat men in de kraal een houten huis zou bouwen,\ndat dan zoo gemakkelijk mogelijk zou worden ingericht.\n\nBinnen een week was het huis gereed om zijn bewoner te ontvangen. Er\nwerden meubels, een bed, een tafel, een bank, een kast gemaakt en\nmen bracht er wapenen, munitie en werktuigen in.\n\nDe onbekende was niet naar zijn nieuwe woning gaan zien maar had op\nde bergvlakte gearbeid, zoodat het land op nieuw bezaaid kon worden,\nzoodra het tijd daartoe zou zijn.\n\nDen 20sten deelde de ingenieur den onbekende mede, dat hij zijn woning\nkon betrekken en deze antwoordde, dat hij nog dienzelfden nacht er\nwilde slapen.\n\nDien avond waren de kolonisten in de zaal van het Rotshuis bijeen. Het\nwas acht uur--het uur waarop hun metgezel hen zou verlaten. Om het\nhem niet lastig te maken, hadden zij hem alleen gelaten en waren zij\nnaar het Rotshuis teruggekeerd.\n\nReeds eenigen tijd zaten zij daar, toen er aan de deur geklopt\nwerd. Bijna oogenblikkelijk daarna trad de onbekende binnen en zeide:\n\n\"Mijne heeren, voor dat ik u verlaat, is het goed dat gij mijn\ngeschiedenis kent.\"\n\nDeze weinige woorden maakten een diepen indruk op Cyrus Smith en\nzijn lotgenooten.\n\nDe ingenieur was opgestaan.\n\n\"Wij vragen u niets, mijn vriend,\" zeide hij. \"Het is uw recht te\nzwijgen....\"\n\n\"Het is mijn plicht te spreken.\"\n\n\"Ga dan zitten.\"\n\n\"Ik zal blijven staan.\"\n\n\"Wij zijn gereed u aan te hooren,\" antwoordde Cyrus Smith.\n\nDe onbekende stond in een hoek van de zaal, een weinig in de\nschaduw. Zijn hoofd was ontbloot, zijn armen had hij over zijn borst\ngekruist, en in deze houding sprak hij op doffen toon, als iemand\ndie zich geweld aandoet om te spreken. Hij deed het volgende verhaal,\nwaarin hij geen enkel maal door zijn hoorders gestoord werd:\n\n\"Den 20sten December 1854, wierp een plezierjacht, de Duncan geheeten,\nhet anker voor kaap Bernouilli; het behoorde aan een schotsch\nedelman, lord Glenarvan. Aan boord van dit jacht bevonden zich lord\nGlenarvan, zijn vrouw, een majoor van het engelsche leger, een fransch\naardrijkskundige, een jong meisje en een knaap. Deze laatsten waren\nde kinderen van kapitein Grant, wiens schip, de Britannia, een jaar\nte voren geheel vergaan was. De Duncan stond onder bevel van kapitein\nJohn Mangles en had een bemanning van vijftien koppen.\n\n\"Dit jacht bevond zich in dien tijd op de kust van Australi\u00eb om de\nvolgende reden.\n\n\"Zes maanden geleden had men in de Iersche Zee een flesch gevonden\nwaarin een stuk besloten was dat in het Engelsch, Fransch en Duitsch\nwas gesteld; de Duncan had deze flesch opgevischt. In dit stuk werd\nmedegedeeld, dat nog drie personen in leven waren van de schipbreuk der\nBritannia; dat die overlevenden waren de kapitein Grant en twee van\nzijn manschappen, en dat zij een schuilplaats hadden gevonden in een\nland, waarvan de breedtegraad in het stuk vermeld stond, maar waarvan\nde lengte door het zeewater uitgewischt en niet meer leesbaar was.\n\n\"De breedte was 37\u00b0 11' ten zuiden. De lengte was dus onbekend, maar\nvolgde men den zeven en dertigsten zuider-breedtegraad over land en\nzee, dan was men zeker op de plek te komen die door kapitein Grant\nen zijn lotgenooten bewoond werd.\n\n\"Toen de engelsche admiraliteit aarzelde dit onderzoek te ondernemen,\nbesloot lord Glenarvan alles te beproeven om den kapitein terug te\nvinden. Mary en Robert Grant waren met hem in kennis gebracht. Het\njacht de Duncan werd voor een langen tocht uitgerust, waaraan de\nfamilie van den lord en de kinderen van den kapitein wilden deelnemen;\nde Duncan verliet Glasgow, richtte zich naar den Atlantischen Oceaan,\nzeilde door straat Magelaan en kwam vervolgens door de Stille Zee in\nPatagoni\u00eb, waar men door het stuk kon veronderstellen, dat de kapitein\ngevangen was door de inboorlingen.\n\n\"De Duncan ontscheepte hare passagiers op de westkust van Patagoni\u00eb\nen vertrok om hen op de oostkust weder in te nemen.\n\n\"Lord Glenarvan trok dwars door Patagoni\u00eb en volgde daarbij den zeven\nen dertigsten graad; toen hij geen spoor van den kapitein gevonden\nhad, ging hij den 18den November weder aan boord om zijn onderzoek\nop den Oceaan weder voort te zetten.\n\n\"Het voornemen van lord Glenarvan was om Australi\u00eb door te trekken even\nals hij Amerika had gedaan, en hij verliet weder zijn schip. Op eenige\nmijlen van de kust bevond zich een hut, die aan een Ier behoorde;\ndeze bood den reizigers een onderkomen. Lord Glenarvan deelde den\nIer mede waarom hij in deze streken gekomen was en vroeg hem, of\nhij niet gehoord had dat een Engelsche driemaster, de Britannia,\nnog geen twee jaar geleden op de westkust van Australi\u00eb was vergaan.\n\n\"De Ier had nooit van deze schipbreuk hooren spreken; maar tot groote\nverwondering van de omstanders zeide een van zijn ondergeschikten:\n\n\"\"Mylord, loof en dank den Heer. Indien kapitein Grant nog leeft dan\nleeft hij op Australischen bodem.\"\n\n\"\"Wie zijt gij?\" vroeg lord Glenarvan.\n\n\"\"Een Schot, evenals gij, mylord,\" antwoordde deze man, \"en ik ben een\nvan de lotgenooten van kapitein Grant, een van de schipbreukelingen\nvan de Britannia.\"\n\n\"Die man heette Ayrton. Hij was inderdaad de bootsman van de Britannia,\nzooals zijn papieren ook getuigden. Maar, van den kapitein gescheiden,\nop het oogenblik dat het schip op de klippen verbrijzelde, had hij\ntot nog toe gedacht, dat zijn kapitein met de geheele bemanning was\nomgekomen en dat hij, Ayrton, de eenige overlevende van de Britannia\nwas.\n\n\"Het is echter niet op de westkust maar op de oostkust van Australi\u00eb\ndat de Britannia verging en indien kapitein Grant nog leeft, zooals\nhet stuk beweert, dan is hij gevangen door de inboorlingen en moet\ngij hem op de andere kust zoeken.\"\n\n\"Deze man scheen oprecht en met kennis van zaken te spreken. Men\nkon aan zijn woorden niet twijfelen. De Ier, die hem sedert een\njaar in dienst had, stond voor hem in. Lord Glenarvan geloofde\naan de eerlijkheid van dien man en besloot om, volgens zijn raad,\nAustrali\u00eb door te trekken en daarbij steeds den zeven en dertigsten\ngraad te volgen. Lord Glenarvan, zijn vrouw, de twee kinderen, de\nmajoor, de Franschman, kapitein Mangles en eenige matrozen stelden\nzich onder het geleide van Ayrton; terwijl de Duncan, onder bevel\nvan den eersten stuurman Tom Austin, naar Melbourne zou stevenen,\nwaar zij op nadere bevelen van lord Glenarvan moest wachten.\n\n\"Zij vertrokken den 23sten December 1854.\n\n\"Deze Ayrton was echter een schurk.\n\n\"Hij was wel is waar bootsman van de Britannia geweest, maar\ntengevolge van oneenigheid met zijn kapitein, had hij getracht de\nbemanning in opstand te brengen en zich van het schip meester te\nmaken; kapitein Grant had hem den 8sten April 1852 op de westkust\nvan Australi\u00eb ontscheept, was vertrokken en had hem achtergelaten,\nhetgeen rechtvaardig was.\n\n\"Deze ellendeling wist dus niets van de schipbreuk van de\nBritannia. Hij vernam die slechts door het verhaal van lord\nGlenarvan! Sedert men hem achtergelaten had, was hij, onder den naam\nvan Ben Joyce, opperhoofd geworden der ontsnapte gedeporteerden,\nen indien hij onbeschaamd volhield dat de schipbreuk op de oostkust\nplaats had gehad en lord Glenarvan noopte die richting te volgen,\nwas dit slechts, omdat hij hoopte hem van zijn schip te scheiden,\nzich van de Duncan meester te maken en van dit jacht een kaperschip\nin de Stille Zee te maken.\"\n\nHier zweeg de onbekende een oogenblik. Zijn stem beefde, maar hij\nhervatte:\n\n\"De expeditie begaf zich op weg en trok Australi\u00eb door. Zij slaagde\nnatuurlijk niet, daar Ayrton of Ben Joyce, hoe men hem noemen wil,\nhaar leidde, dan eens voorgegaan, dan weder gevolgd door zijn bende\nontsnapte veroordeelden, die met het plan in kennis waren gesteld.\n\n\"De Duncan lag intusschen voor Melbourne. Men moest nu van lord\nGlenarvan het bevel zien te verkrijgen, dat de Duncan naar de oostkust\nvan Australi\u00eb terug zou keeren, waar men er zich dan gemakkelijk van\nkon meester maken. Na de expeditie dicht bij deze kust te hebben\ngebracht, dwars door ondoordringbare bosschen, nam Ayrton op zich\neen brief te bezorgen aan den eersten stuurman van de Duncan, waarin\nlord Glenarvan aan het jacht bevel gaf zich onmiddellijk naar de\noostkust te begeven, naar de baai van Twofold, dat is te zeggen, een\npaar dagreizen van de plaats waar de expeditie halt gemaakt had. Daar\nwas het dat Ayrton zich met zijn medeplichtigen zou vereenigen.\n\n\"Op het oogenblik dat hij den brief zou ontvangen, werd de schurk\nontmaskerd en bleef hem slechts de vlucht over. Maar hij zou tot\nelken prijs dien brief weten te verkrijgen waardoor hij de Duncan\nkon vermeesteren. Ayrton slaagde daarin en twee dagen later kwam hij\nte Melbourne.\n\n\"Tot nog toe was de ellendeling in al zijn misdadige plannen\ngeslaagd. Hij zou de Duncan naar de baai van Twofold kunnen brengen,\nwaar het aan zijn bende niet moeielijk zou vallen het vaartuig te\nbemachtigen en wanneer de bemanning omgebracht zou zijn, was Ben\nJoyce meester op zee. Maar God zou het ten uitvoer brengen van deze\nheillooze plannen beletten.\n\n\"Toen Ayrton te Melbourne kwam gaf hij den brief aan den eersten\nstuurman, Tom Austin, die aanstonds de bevelen nakwam.\n\n\"Men stelle zich echter de teleurstelling en woede van Ayrton voor\ntoen hij den volgenden morgen vernam, dat de stuurman zijn schip niet\nnaar de oostkust van Australi\u00eb, naar de baai van Twofold voerde, maar\nnaar de oostkust van Nieuw-Zeeland. Hij wilde er zich tegen verzetten,\nAustin toonde hem den brief!.... En, inderdaad door een vergissing\nvan den franschen aardrijkskundige, die den brief gesteld had, was\nde oostkust van Nieuw-Zeeland aangegeven als bestemmingsplaats.\n\n\"Alle plannen van Ayrton vielen in duigen. Hij wilde zich\nverzetten. Men sloot hem op. Hij werd medegenomen naar de kust van\nNieuw-Zeeland, niet wetende wat er van zijn medeplichtigen zou worden,\nnoch hoe lord Glenarvan zich zou redden.\n\n\"De Duncan bleef tot den 3den Maart op de kust kruisen. Dien dag hoorde\nAyrton kanonschoten. Het waren de kanonnen van de Duncan, die vuur\ngaven, en weldra bevonden lord Glenarvan en de zijnen zich aan boord.\n\n\"Ziehier wat er gebeurd was.\n\n\"Na duizend gevaren en vermoeienissen te hebben doorstaan kwam\nlord Glenarvan eindelijk op de oostkust van Australi\u00eb in de baai van\nTwofold. Geen Duncan! Hij telegrafeerde naar Melbourne. Men antwoordde:\n\"Duncan sedert den 18den vertrokken, bestemmingsplaats onbekend.\n\n\"Lord Glenarvan dacht niet anders dan dat het jacht in handen van\nBen Joyce gevallen en een kaperschip geworden was!\n\nDe lord wilde zijn voornemen echter niet opgeven. Hij was een dapper\nen ondernemend man. Hij scheepte zich op een koopvaardijschip in en\nliet zich naar de westkust van Nieuw-Zeeland brengen, volgde weder\nden zeven en dertigsten graad, zonder een spoor van kapitein Grant\nte vinden; maar tot zijn groote verwondering vond hij op de oostkust\nde Duncan onder bevel van den eersten stuurman, die sedert vijf weken\nop hem wachtte!\n\n\"Het was 3 Maart 1855. Lord Glenarvan was aan boord van de Duncan,\nmaar Ayrton was er ook. Hij verscheen voor den lord, die alles van\nhem te weten wilde komen wat hij van kapitein Grant wist. Ayrton\nweigerde te spreken. Lord Glenarvan dreigde toen, dat men hem bij\nde eerstvolgende landingsplaats, aan de engelsche autoriteiten zou\noverleveren. Ayrton bleef zwijgen.\n\n\"De Duncan volgde weder den zeven en dertigsten graad. Lady\nGlenarvan nam intusschen op zich den weerstand van den bandiet te\noverwinnen. Ayrton werd door haar toedoen overgehaald te spreken\nen stelde lord Glenarvan voor, hem niet aan de engelsche autoriteit\nover te leveren, maar op een der eilanden in de Stille Zee achter te\nlaten in ruil voor hetgeen hij hem zou kunnen zeggen. Lord Glenarvan,\ndie alles wilde aanwenden om iets omtrent kapitein Grant te vernemen,\nstemde er in toe.\n\n\"Ayrton vertelde zijn geheelen levensloop en daarbij ook, dat hij\nniets van kapitein Grant wist van den dag af dat deze hem op de kust\nvan Australi\u00eb had ontscheept.\n\n\"Lord Glenarvan hield echter zijn eens gegeven woord. De Duncan\nvervolgde haar weg en kwam bij het eiland Tabor. Daar zou Ayrton worden\nachtergelaten en daar vond men ook, door een wonder, kapitein Grant en\nzijn lotgenooten juist op den zeven en dertigsten graad. De misdadiger\nzou hen op het verlaten eiland vervangen, en op het oogenblik dat\nAyrton het jacht verliet sprak lord Glenarvan:\n\n\"\"Ayrton, hier zult gij van elk land verwijderd zijn, en elke\ngemeenschap met uw gelijken is hier onmogelijk. Gij zult niet kunnen\nvluchten van dit eiland, waar de Duncan u achterlaat. Gij zult er\nalleen zijn, onder het oog van God, die tot in het diepst der harten\nleest, maar gij zult er niet zijn even als kapitein Grant zonder dat\niemand het weet. Hoe onwaardig gij ook zijn moogt om in de herinnering\nder menschen te leven, toch zullen zij zich uwer herinneren. Ik\nweet waar gij zijt, Ayrton, ik weet waar u te vinden. Ik zal het\nnooit vergeten!\"\n\n\"En de Duncan koos weder zee en verdween weldra.\n\n\"Het was den 18den Maart 1855.\n\n\"Ayrton was alleen, maar het ontbrak hem noch aan munitie, noch aan\nwapenen, noch aan werktuigen, noch aan zaad. Het huis van kapitein\nGrant stond tot zijn beschikking. Hij moest slechts voortleven en\ndoor zijn eenzaamheid voor de misdaden boeten, die hij bedreven had.\n\n\"Hij had berouw, hij schaamde zich over zijn misdaden en was zeer\nongelukkig! Hij nam zich voor om, wanneer men hem eenmaal van het\neiland mocht komen verlossen, waardig te zijn onder de menschen te\nleven! Wat leed hij, die rampzalige! Hoe werkte hij, om zich door\narbeid te veredelen! Hoe vurig bad hij om herboren te worden door\nhet gebed.\n\n\"Zoo ging het voort gedurende twee, drie jaar; maar Ayrton werd door\nde afzondering ondermijnd, hij keek altijd uit of nog geen schip\nzijn eiland naderde en vroeg zich af of zijn tijd van boete nog niet\nverloopen was; hij leed zooals men nog nooit geleden had! O! hoe hard\nviel die eenzaamheid voor een ziel die door berouw gekweld werd!\n\n\"Maar de hemel achtte hem voorzeker nog niet genoeg gestraft, want hij\nvoelde meer en meer dat hij aan een wilde gelijk werd! Hij bemerkte\ndat hij meer en meer verdierlijkte! Hij zou u niet kunnen zeggen of\nhet na twee dan wel na vier jaar afzondering was, maar eindelijk werd\nhij de rampzalige, dien gij gevonden hebt!\n\n\"Ik behoef u niet te zeggen dat Ayrton, Ben Joyce en ik dezelfde zijn!\"\n\nCyrus Smith en zijn metgezellen waren bij het eind van het verhaal\nopgestaan. Zij waren allen diep getroffen! Zij hadden zooveel ellende,\nzooveel smart en zooveel wanhoop voor zich!\n\n\"Ayrton,\" zeide Cyrus Smith, \"gij zijt een groot misdadiger geweest,\nmaar de hemel heeft u voorzeker vergeven! Hij heeft het bewezen door\nu weder onder uw gelijken te brengen. Ayrton, gij zijt vergeven! Wilt\ngij nu onze metgezel zijn?\"\n\nAyrton was teruggedeinsd.\n\n\"Daar is mijn hand!\" zeide de ingenieur.\n\nAyrton greep hartstochtelijk de hand die hem was toegestoken, en\ngroote tranen biggelden langs zijn wangen.\n\n\"Wilt gij met ons leven?\" vroeg Cyrus Smith.\n\n\"Mijnheer Smith, laat mij nog eenigen tijd alleen,\" antwoordde Ayrton,\n\"laat mij alleen in die woning in de kraal!\"\n\n\"Zooals gij wilt, Ayrton,\" antwoordde Cyrus Smith.\n\nAyrton wilde zich verwijderen toen de ingenieur hem nog een vraag\nwilde doen.\n\n\"Een woord nog, mijn vriend. Daar uw plan was alleen te leven, waarom\nhebt gij dan die flesch met dat bericht in zee geworpen, dat ons uw\nspoor heeft doen kennen?\"\n\n\"Een bericht?\" antwoordde Ayrton, die niet scheen te weten wat men\nbedoelde.\n\n\"Ja, dat bericht in die flesch, die wij gevonden hebben en dat de\njuiste ligging aangaf van het eiland Tabor?\"\n\nAyrton streek met zijn hand over het voorhoofd. Na een oogenblik te\nhebben nagedacht, zeide hij:\n\n\"Ik heb nooit een bericht in zee geworpen!\"\n\n\"Nooit?\" riep Pencroff uit.\n\n\"Nooit!\"\n\nAyrton groette, ging naar de deur en verdween.\n\n\n\n\n\nVIII.\n\n\tEen gesprek.--Cyrus Smith en Gideon Spilett.--Een\n\tplan van den ingenieur.--De electrische telegraaf.--De\n\tdraden.--De palen.--Het schoone jaargetijde.--Welvaart der\n\tkolonie.--Photographie.--Een uitwerking van de sneeuw.--Twee\n\tjaar op het eiland Lincoln.\n\n\n\"De arme man,\" zeide Harbert, die, nadat hij naar de deur was gesneld,\nterug kwam en Ayrton langs de koord naar beneden zag glijden en te\nmidden der duisternis verdwijnen.\n\n\"Hij zal wel terugkomen,\" zeide Cyrus Smith.\n\n\"Wat wil dat zeggen, mijnheer Cyrus?\" riep Pencroff uit. \"Wat! Zou\nhet Ayrton niet wezen, die de flesch in zee had geworpen? Maar,\nwie dan anders?\"\n\nOngetwijfeld was deze vraag, zoo ooit een vraag gedaan moest worden,\nde eenig mogelijke.\n\n\"Hij was het,\" antwoordde Nab, \"maar de ongelukkige was reeds half\nkrankzinnig.\"\n\n\"Ja,\" antwoordde Harbert, \"en hij wist volstrekt niet meer wat\nhij deed.\"\n\n\"Wij kunnen het alleen op die wijze verklaren, vrienden,\" viel Cyrus\nSmith hun levendig in de rede, \"en ik begrijp thans hoe Ayrton de\njuiste ligging van het eiland Tabor heeft kunnen aanduiden, daar de\ngebeurtenissen zelf, die zijn komst op het eiland zijn voorafgegaan,\nhem er mede bekend maakten.\"\n\n\"Toch,\" merkte Pencroff op, \"zoo hij nog niet krankzinnig was op het\noogenblik toen hij zijn brief opstelde, en zoo het zeven of acht jaar\ngeleden is dat hij die in zee geworpen heeft, hoe is het dan mogelijk\ndat die papieren niets van de vocht geleden hebben?\"\n\n\"Dat bewijst,\" antwoordde Cyrus Smith, \"dat Ayrton zijn verstand nog\nniet sinds zoolang, als hij zelf zegt, verloren heeft.\"\n\n\"Het moet wel zoo wezen,\" zeide Pencroff, \"want anders zou de zaak\nonverklaarbaar zijn.\"\n\n\"Onverklaarbaar inderdaad,\" antwoordde de ingenieur, die dit gesprek\nniet gaarne scheen voort te zetten.\n\n\"Maar heeft Ayrton waarheid gesproken?\" vroeg de matroos.\n\n\"Ja,\" antwoordde de reporter. \"Hetgeen hij verteld heeft is volkomen\nwaar. Ik herinner mij zeer goed dat de dagbladen de poging van lord\nGlenarvan en den uitslag dien hij verkreeg, hebben medegedeeld.\"\n\n\"Ayrton heeft waarheid gesproken,\" voegde Cyrus Smith er bij, \"daar\nbehoeft ge niet aan te twijfelen, Pencroff, want het kostte hem genoeg\nmoeite. Men spreekt waarheid, wanneer men zich zelf zoo beschuldigt!\"\n\nDen anderen dag--21 December--gingen de kolonisten naar het strand,\nmaar toen zij de vlakte overstaken, was er niets meer van Ayrton te\nvinden. Deze had dien nacht zijn kraal betrokken, en de kolonisten\nachtten het beter hem niet met hun tegenwoordigheid lastig te\nvallen. De tijd zou ongetwijfeld doen wat hun opbeurende woorden niet\nhadden kunnen bewerken.\n\nHarbert, Pencroff en Nab begonnen toen hun dagelijksch werk weer. Juist\ndien dag hadden Cyrus Smith en de reporter denzelfden arbeid in de\nschoorsteenen te verrichten.\n\n\"Weet ge wel, Cyrus,\" zeide Gideon Spilett, \"dat ik met de verklaring,\ndie gij gisteren van die flesch gegeven hebt, het volstrekt niet eens\nben! Hoe kunt gij aannemen dat die ongelukkige kon schrijven en die\nflesch daarop in zee heeft geworpen, zonder eenige herinnering daarvan\nbehouden te hebben?\"\n\n\"Hij is het ook niet, die haar in zee heeft geworpen, beste Spilett.\"\n\n\"Dus, gij gelooft nog....\"\n\n\"Ik geloof niets en ik weet niets!\" antwoordde Cyrus Smith, den\nreporter in de rede vallende. \"Ik stel mij tevreden, met deze\ngebeurtenis te rangschikken onder die, welke mij tot nog toe\nonverklaarbaar zijn gebleken!\"\n\n\"Wezenlijk, Cyrus,\" zeide Gideon Spilett, \"die dingen zijn\nongeloofelijk. Uw redding, de kist die wij op het strand vonden, de\navonturen van Top en eindelijk die flesch.... Zullen wij dan nooit\nden sleutel vinden, om die raadsels op te lossen?\"\n\n\"Zeker!\" antwoordde de ingenieur op levendigen toon, \"zoo ik dit\neiland tot in zijn ingewanden kon onderzoeken.\"\n\n\"Het toeval zal ons misschien eenmaal den sleutel geven.\"\n\n\"Het toeval! Spilett! Ik geloof volstrekt niet aan het toeval, evenmin\nals ik aan geheimen in deze wereld geloof. Er is een oorzaak voor deze\nonverklaarbare dingen, en die oorzaak zal ik ontdekken. Maar laten\nwij intusschen alles aandachtig gadeslaan en onzen arbeid voortzetten.\"\n\nDe maand Januari brak aan. Het was het jaar 1867 dat nu begon. Zij\ngingen met hun zomerwerk ijverig voort. Gedurende de dagen, die\nnu volgden, begaven zich Harbert en Gideon Spilett naar de kraal,\nen overtuigden zich dat Ayrton van de woning, die zij hem gemaakt\nhadden, bezit had genomen. Hij was den ganschen dag bezig met de\ndieren, welke zij onder zijn hoede hadden gesteld, te verzorgen,\nen hij bespaarde dus aan zijn makkers de moeite om elke twee of\ndrie dagen de kraal te komen bezoeken. Maar toch moesten zij, om\nAyrton niet te lang alleen te laten, hem menigmaal gezelschap gaan\nhouden. Het was bovendien van belang--in verband met het vermoeden,\nhetwelk Gideon Spilett met den ingenieur deelde--dat dit gedeelte van\nhet eiland beschermd werd, en Ayrton, wanneer hem iets overkwam, niet\nverzuimen zou de bewoners van het Rotshuis er mede bekend te maken.\n\nMaar het geval kon zich voordoen dat de ingenieur er ten spoedigste\nmede bekend moest gemaakt worden. Zelfs buiten die zaken, welke op\nhet geheimzinnige van het eiland Lincoln betrekking hadden, konden\ner zich andere voordoen, zoodat een spoedige hulp der kolonisten\nvan het grootste belang zou wezen, wanneer er bijvoorbeeld een schip\nvoorbijkwam of in het gezicht der westelijke kust was, een schipbreuk\nof een landing van zeeroovers, enz. enz.\n\nCyrus Smith besloot dan ook om de kraal in onmiddellijke verbinding\nte brengen met het Rotshuis.\n\nHet was de 10de Januari dat hij dit plan aan zijn vrienden mededeelde.\n\n\"Zoo, zoo, hoe wilt gij dat dan doen, mijnheer Cyrus?\" vroeg\nPencroff. \"Denkt ge er misschien aan om een telegraaf te maken?\"\n\n\"Juist,\" antwoordde de ingenieur.\n\n\"Een electrische?\" riep Harbert uit.\n\n\"Een electrische,\" antwoordde Cyrus Smith. \"Wij bezitten alle noodige\nelementen om een batterij te maken, maar moeielijker zal het wezen\nom het ijzerdraad te trekken; maar dat zullen we ook wel klaar spelen.\"\n\n\"Eerlijk gezegd,\" merkte Pencroff op, \"nu twijfel ik er niet meer\naan of eenmaal zal er ook een spoorweg loopen!\"\n\nZij gingen dus aan het werk, en begonnen met het moeielijkste,\ndus met het ijzerdraad, want zoo dit mislukte, was het onnoodig\nde batterij en de andere benoodigdheden te vervaardigen. Gelukkig\nwerden hun pogingen met een goeden uitslag bekroond en verkregen zij\nijzerdraden van veertig \u00e0 vijftig voet lengte, die zij gemakkelijk\naan elkander konden hechten en tusschen een afstand van vijf mijlen\nspannen, welke de kraal van het Rotshuis scheidde.\n\nSlechts eenige dagen hadden zij noodig om dit ten uitvoer te brengen,\nen zelfs zoodra de machine klaar was, liet Cyrus Smith aan zijn\nvrienden het draadtrekken over en zorgde zelf voor het maken der\nbatterij.\n\nZij moesten een batterij hebben met een onafgebroken stroom. Men weet\ndat de elementen der tegenwoordige batterijen gewoonlijk samengesteld\nzijn uit kool, zink en koper. Het koper ontbrak den ingenieur geheel,\ndie ondanks zijn vele onderzoekingen geen enkel spoor er van op het\neiland Lincoln gevonden had; hij moest dit dus vervangen. De kool,\ndat is te zeggen, die harde stof, graphiet geheeten, die men vindt in\nde gasbuizen, wanneer de steenkool van haar waterdeelen bevrijd is,\nhad men kunnen verkrijgen, maar dan zou men bijzondere toestellen\ndaartoe noodig hebben gehad, en dit ware een zware taak geweest.\n\nWat het zink betreft, men herinnert zich dat de kist, welke zij op\nde kust gevonden hadden, van een deksel van dat metaal voorzien was,\ndie hun bij deze gelegenheid zeer goed te stade kwam.\n\nCyrus Smith besloot dus, nadat hij alles ernstig overwogen had, een\nzeer eenvoudige batterij te maken, welke veel geleek op die welke\nin 1820 door Becquerel werd uitgevonden, en waarin slechts het zink\ngebruikt werd. Wat de andere zelfstandigheden betrof, als salpeterzuur\nen potasch, dat alles was ter zijner beschikking.\n\nDen 6den Februari werden de palen opgericht, voorzien van glazen\nisolators en bestemd om den draad te steunen, die den weg naar\nde kraal volgen moest. Eenige dagen later was de draad gespannen\nen gereed om met een snelheid van honderd duizend kilometers in de\nseconde den electrischen stroom voort te planten, terwijl de aarde\nzich belastte hem terug te brengen naar zijn uitgangspunt.\n\nTwee batterijen hadden zij gemaakt, de eene voor het Rotshuis en de\nandere voor de kraal, want de kraal moest in verbinding staan met\nhet Rotshuis, maar ook kon het omgekeerde hen van veel nut wezen.\n\nDen 12den Februari was alles gereed. Dien dag bracht Cyrus Smith\nden stroom door den draad en vroeg of alles in de kraal in orde was;\neenige oogenblikken later kwam er een bevestigend antwoord van Ayrton.\n\nPencroff was buiten zich zelf van geluk, en iederen ochtend en avond\nzond hij een telegram naar de kraal, waarop hij steeds een antwoord\nontving.\n\nDeze wijs van met elkander gemeenschap te hebben, had twee wezenlijke\nvoordeelen, in de eerste plaats konden zij zich overtuigen dat Ayrton\naanwezig was, en in de tweede plaats was hij nu niet geheel van hen\nafgezonderd. Toch liet Cyrus Smith nooit een week voorbijgaan zonder\nAyrton te bezoeken, en deze kwam van tijd tot tijd in het Rotshuis,\nwaar hem steeds een hartelijke ontvangst wachtte.\n\nHet mooie jaargetijde spoedde onder dit drukke werk ten einde. Hun\nvoorraad levensmiddelen groeide met den dag aan en de planten, welke\nzij van het eiland Tabor hadden overgebracht waren zeer weelderig\nopgekomen. De vlakte het Verre Uitzicht leverde een aangenaam\nschouwspel op. De vierde korenoogst was prachtig en zooals men\nbegrijpen kan, viel het niemand in om de vier honderd milliarden\ngraantjes van dien oogst te tellen. Toch kwam Pencroff op de gedachte\nom dit te doen, maar Cyrus Smith zeide hem, dat al telde hij drie\nhonderd graantjes in de minuut, of achttien duizend in het uur, hij\ntoch ruim twee duizend vijf honderd jaar noodig zou hebben om zijn\ntelling te volbrengen, en de zeeman besloot dus zijn plan op te geven.\n\nIn dien tijd was de kleine kolonie zeer gelukkig. Het pluimgedierte\nvermeerderde zeer en men voedde zich met hetgeen te veel was, want men\nmoest het getal tot een zekere hoeveelheid beperken. Er waren reeds\neen menigte biggen en, zooals men denken kan, vergden deze dieren\nveel tijd aan Nab en Pencroff. De onagga's hadden ook twee jongen\nter wereld gebracht, die meestal door Gideon Spilett en Harbert\nbereden werden, want de laatste was onder leiding van den reporter\neen uitstekend ruiter geworden. Ook spande men ze voor den wagen,\nhetzij om hout en steenkolen naar het Rotshuis te brengen, of om de\nverschillende delfstoffen te halen, welke de ingenieur noodig had.\n\nGedurende hun onderzoekingstochten zorgden de kolonisten steeds\ngewapend te zijn, want dikwijls ontmoetten zij wilde zwijnen waartegen\nzij duchtig moesten strijden.\n\nIn dien tijd hadden zij ook menigmaal met de tijgerkatten oorlog\nte voeren. Gideon Spilett had hun een onverzoenlijken haat\ngezworen, en zijn leerling Harbert stond hem altijd dapper ter\nzijde. Gewapend zooals zij waren, behoefden zij een ontmoeting\nmet wilde dieren volstrekt niet te vreezen. De stoutmoedigheid\nvan Harbert was bewonderenswaardig, en de koelbloedigheid van den\nreporter verbazend. Ook versierden eenige prachtige huiden de groote\nzaal van het Rotshuis, en indien dit zoo voortging, zou het ras der\njaguars spoedig geheel op het eiland uitgeroeid zijn, en naar dit\ndoel streefden allen.\n\nSoms nam de ingenieur deel aan die tochten, welke gewoonlijk in\neen onbekend oord van het eiland plaats hadden, en welke hij dan\nmet aandacht volgde. Andere sporen dan die van dieren zocht hij in\nde dichtste wouden, maar nooit trof eenig verdacht voorwerp zijn\nopmerkzaamheid. Noch Top, noch Jup, die hem vergezelden, verrieden\ndoor hun houding dat zij een besef van iets buitengewoons hadden en\ntoch meer dan eens blafte de hond aan de opening van den put, dien de\ningenieur zonder eenig gevolg onderzocht had. Het was in dien tijd\ndat Gideon Spilett, bijgestaan door Harbert, de schilderachtigste\nlandschappen opnam door middel van zijn photographischen toestel\ndie ook in de kist was gevonden, maar dien zij tot nog toe nooit\ngebruikt hadden.\n\nDe reporter en zijn medestanders werden dus in weinig tijd volmaakte\nphotografen en zij verkregen de prachtigste gezichten; ook hadden zij\nhet geheele overzicht van het eiland op het Verre Uitzicht genomen,\nwaarvan de horizon, door den berg Franklin gevormd werd; voorts de\nmonding der Mercy, welke zoo schilderachtig omlijst werd door de hooge\nrotsen, de open plaats en de kraal, waarachter de eerste bergen zich\nverhieven, de zoo merkwaardige vorm van kaap Klauw en het uiteinde\nvan de Wrakkust. Ook vergaten de photografen niet om de portretten\nvan alle bewoners van het eiland, niemand uitgezonderd, te maken.\n\n\"Dat vult!\" zeide Pencroff.\n\nDen matroos deed het genoegen zijn eigen beeld, zoo getrouw\nweergegeven, tegen den muur van het Rotshuis te zien hangen, en hij\nstond gaarne daar tegenover stil, zooals hij voor de prachtigste\nwinkels van Broadway zou gedaan hebben. Maar het moet gezegd worden,\nhet best gelijkend portret was dat van Jup. De heer Jup had met den\nmeesten ernst geposeerd en zijn beeltenis was sprekend!\n\n\"Men zou zeggen dat hij op het punt stond een zijner kluchtige sprongen\nte doen!\" riep Pencroff uit.\n\nAls Jup niet tevreden geweest was, moest hij wel zeer moeielijk wezen,\nmaar hij was het en hij beschouwde zijn portret met een gevoelvollen\nblik, die niet geheel vrij was van zekere verwaandheid.\n\nDen 21sten Maart waren de eerste sneeuwvlokken gevallen. Harbert\nstond dien ochtend aan het venster en riep:\n\n\"Zie eens, het eilandje is met sneeuw bedekt!\"\n\n\"Nu reeds sneeuw!\" antwoordde de reporter, en voegde zich bij den\nknaap.\n\nSpoedig kwamen de anderen ook naderbij en zagen dat niet alleen het\neilandje, maar het geheele strand beneden het Rotshuis met een laag\nsneeuw bedekt waren.\n\n\"Het is sneeuw!\" zeide Pencroff.\n\n\"Ja, het heeft er tenminste veel van,\" antwoordde Nab.\n\n\"Maar de thermometer wijst acht en vijftig graden!\" merkte Gideon\nSpilett op.\n\nCyrus Smith uitte bij het zien van deze witte vlakte geen enkel\nwoord, want hij wist niet op welke wijs dit natuurverschijnsel in\ndit jaargetijde en met zulk een temperatuur te verklaren.\n\n\"Duizend duivels!\" riep Pencroff uit, \"onze planten zullen bevriezen!\"\n\nDe matroos maakte zich gereed om naar beneden te gaan, maar Jup,\ndie zich tot op den grond liet neerglijden, was hem voor.\n\nDe aap had echter den grond nog niet aangeraakt, of de geheele\nsneeuwvlaag vloog in de lucht en verspreidde zich in tallooze vlokken,\nzoodat voor een oogenblik het licht der zon verduisterd werd.\n\n\"Het zijn vogels!\" riep Harbert.\n\nHet waren inderdaad een zwerm zeevogels, met prachtig witte veeren. Zij\nwaren bij duizenden op het eilandje en de kust neergestreken,\nen verdwenen spoedig in de verte, de verbaasde kolonisten achter\nlatende, alsof zij van een _dissolving view_ getuigen waren\ngeweest; alsof de winter door den zomer was opgevolgd, evenals in\neen toovervoorstelling. Ongelukkig genoeg had die verandering zoo\nplotseling plaats gegrepen, dat noch de reporter, noch de knaap er\nin slaagden een dezer vogels te dooden, waarvan zij onmogelijk het\nsoort konden herkennen.\n\nEenige dagen later, den 26sten Maart, was het twee jaar geleden dat\nde luchtschipbreukelingen op het eiland Lincoln waren geworpen.\n\n\n\n\n\nIX.\n\n\tHerinnering aan het vaderland.--Kansen der toekomst.--Plan\n\ttot een verkenning.--Vertrek op 16 April.--Het\n\tschiereiland.--Hagedis in zee gezien.--Het basalt op de\n\twestkust.--Slecht weer.--De nacht valt.--Een nieuw voorval.\n\n\nReeds twee jaar! En in die twee jaar hadden de kolonisten geen\nomgang gehad met hun gelijken! Zij wisten niets van hetgeen er in de\nbeschaafde wereld plaats had gegrepen, en leefden geheel verlaten op\ndit eiland alsof zij zich op een der onbekende planeten bevonden.\n\nGedurende die twee jaar was er op het eiland geen schip in het gezicht\ngeweest; geen zeil hadden zij kunnen ontdekken. Het was duidelijk dat\nhet eiland Lincoln niet in den koers lag die gewoonlijk gevolgd werd,\nen zelfs dat het geheel onbekend was--hetgeen de kaarten bovendien ook\nbewezen--want ofschoon het geen haven bezat, zou zijn water de schepen\nhebben aangetrokken, die hun voorraad daarvan wilden vernieuwen. Maar\nde zee, die het omringde, was altijd, zoo ver men zien kon, geheel\nverlaten en de kolonisten hadden slechts op zich zelven te rekenen,\nzoo zij naar hun vaderland mochten willen terugkeeren. Toch bleef\nhun nog een kans over, en die werd juist in de eerste week van April\nbesproken, toen zij met elkander in het Rotshuis gezeten waren.\n\n\"Wij hebben bepaald maar \u00e9\u00e9n middel,\" zeide Gideon Spilett, \"een\nenkel slechts waardoor wij het eiland Lincoln kunnen verlaten, en dat\nbestaat hierin: zulk een groot schip te bouwen, dat het gedurende\neenige honderden mijlen zee kan houwen. Mij dunkt, wanneer men een\nsloep gemaakt heeft, dat men dan ook een schip klaar zal krijgen.\"\n\n\"En dat wij wel naar Pomotou kunnen gaan,\" voegde Harbert er bij,\n\"nu wij eenmaal op het eiland Tabor geweest zijn.\"\n\n\"Ik zeg geen neen,\" antwoordde Pencroff, die altijd een beslissende\nstem had in de zaken die zijn vak betroffen, \"ik zeg geen neen,\nhoewel het volstrekt niet hetzelfde is om naar een dichtbijzijnde\nof verafgelegen plaats over te steken! Zoo onze sloep, toen wij naar\nTabor voeren, door de een of andere windvlaag bedreigd ware geworden,\ndan wisten wij, dat de haven aan beide zijden niet ver verwijderd was;\nmaar om twaalf honderd mijlen af te leggen, dat is geen kleinigheid,\nen het naaste land is toch op zulk een afstand!\"\n\n\"Maar wanneer het nu eens een dringende noodzakelijkheid was, Pencroff,\nzoudt ge het dan nog niet wagen?\" vroeg de reporter.\n\n\"Ik zal alles ondernemen wat ge maar wilt, mijnheer Spilett,\"\nantwoordde de matroos, \"en ge weet wel, dat ik nu juist de man niet\nben, die ergens tegen opziet!\"\n\n\"Bedenk ook wel, dat wij op een zeeman m\u00e9er kunnen rekenen,\" merkte\nNab op.\n\n\"Wie dan?\" vroeg Pencroff.\n\n\"Ayrton.\"\n\n\"Dat is waar,\" antwoordde Harbert.\n\n\"Zoo hij er in toestemt om hier te komen,\" zeide Pencroff.\n\n\"Ei, ei,\" antwoordde de correspondent, \"gelooft ge dan, dat wanneer\nhet jacht van lord Glenarvan op het eiland Tabor was gekomen, Ayrton\ngeweigerd zou hebben mede te gaan?\"\n\n\"Gij vergeet, vrienden,\" merkte Cyrus Smith op, \"dat Ayrton gedurende\nde laatste jaren van zijn verblijf op het eiland krankzinnig was. Maar\ndat is nu de vraag niet. Het komt er op aan, of we ook kunnen rekenen\nop de terugkomst van het Schotsche vaartuig. Daar lord Glenarvan\naan Ayrton beloofd heeft, hem van het eiland Tabor te komen halen,\nwanneer hij meent dat zijn misdaden genoeg vergeten zijn, geloof ik\nwel, dat hij terug zal keeren.\"\n\n\"Ja,\" zeide de reporter, \"en ik voeg er bij, dat hij weldra terug\nzal wezen, want het is reeds twaalf jaar geleden dat hij Ayrton hier\nachtergelaten heeft.\"\n\n\"Ja, ik ben het ook met u eens,\" zeide Pencroff, \"dat hij zal\nterugkeeren en wel spoedig ook. Maar waar zal hij ankeren? Op het\neiland Tabor, en niet op Lincoln.\"\n\n\"Dat is zooveel te zekerder, daar het eiland Lincoln niet eens op de\nkaart vermeld is,\" zeide Harbert.\n\n\"Daarom, vrienden, moeten wij de noodige maatregelen nemen,\" was de\nmeening van den ingenieur, \"dat ons verblijf en dat van Ayrton op\nhet eiland Lincoln geweten wordt op het eiland Tabor.\"\n\n\"Zeker,\" antwoordde de reporter, \"en niets is gemakkelijker dan om in\nde hut, die kapitein Grant en Ayrton bewoond hebben, een bericht te\nplaatsen, waar de ligging van ons eiland op aangegeven is, een bericht\ndat lord Glenarvan of een zijner mannen terstond vinden moeten.\"\n\n\"Het is zelfs jammer,\" merkte de matroos op, \"dat wij niet reeds bij\nons eerste bezoek, op het eiland Tabor, die voorzorg genomen hebben.\"\n\n\"En waarom zouden wij dat gedaan hebben?\" vroeg Harbert. \"Wij kenden\ntoen de geschiedenis van Ayrton niet; wij wisten niet dat men hem\nooit weer zou komen afhalen, en al hadden wij dat alles geweten,\nhet jaargetijde was toch reeds te ver gevorderd om toen nog naar\nTabor terug te kunnen keeren.\"\n\n\"Ja,\" antwoordde Cyrus Smith, \"het was reeds te laat, en wij moeten\ndien tocht tot het voorjaar uitstellen.\"\n\n\"Maar zoo het Schotsche jacht eens in dien tusschentijd kwam?\" vroeg\nPencroff.\n\n\"Dat is niet waarschijnlijk,\" antwoordde de ingenieur, \"want\nlord Glenarvan zal juist den winter niet uitkiezen om zich op die\nuitgestrekte zee\u00ebn te wagen. Of hij is reeds op het eiland Tabor\ngeweest in den tijd dat Ayrton zich bij ons bevindt, dat is te zeggen,\nin die vijf maanden en hij is weer vertrokken; of hij komt eerst later\nen dan is het in de eerste helft van October tijds genoeg het eiland\nTabor te bezoeken en daar ons bericht te plaatsen.\"\n\n\"Ik moet toch bekennen,\" zeide Nab, \"dat het jammer zou wezen als de\nDuncan eenige maanden geleden zich in deze zee\u00ebn bevonden had.\"\n\n\"Ik hoop dat het niet gebeurd is,\" antwoordde Cyrus Smith.\n\n\"Ik geloof,\" sprak Gideon Spilett, \"dat wij in elk geval zullen\nweten wat ons te doen staat wanneer wij weder op het eiland Tabor\nzijn teruggekeerd, want zoo de Schotten het bezocht hebben, moeten\nzij noodzakelijk eenig spoor hebben achtergelaten.\"\n\n\"Dat is zeer waarschijnlijk,\" antwoordde de ingenieur. \"Dus vrienden,\nnu wij die kans nog over hebben om naar ons vaderland terug te keeren,\nis het best die geduldig af te wachten, en zoo zij ons ook mocht\nontsnapt zijn, dan zullen we verder zien wat ons te doen staat.\"\n\n\"In elk geval,\" zeide Pencroff nog, \"wanneer wij op de een of andere\nwijs het eiland Lincoln verlaten, zal het niet wezen, omdat wij het\nhier slecht hebben!\"\n\n\"Neen, Pencroff,\" gaf de ingenieur ten antwoord, \"dan zal het\nwezen omdat we verre zijn van alles wat de mensch liefheeft, zijn\nbloedverwanten, vrienden en geboorteland!\"\n\nNu zij eenmaal hiertoe besloten hadden, was er ook geen sprake meer\nvan om een schip te bouwen dat zich op de golven zou durven wagen,\nen zij hielden zich thans slechts bezig met hun gewone werk daar\nzij nu een derden winter in het Rotshuis zouden doorbrengen. In elk\ngeval kwamen zij overeen dat de sloep gebruikt zou worden om nog,\nvoor het slechte weer inviel, een tocht om het eiland te doen. De\nkust was hun nog niet geheel bekend en de kolonisten konden zich nog\nmaar een onvolledig denkbeeld vormen van de west- tot de noordkust;\nvan den mond der Valrivier tot aan de kapen Mandibule, even als van de\nenge baai, die zich daar tusschen uitstrekte als de bek van een haai.\n\nDit plan werd door Pencroff het eerst geopperd, en Cyrus Smith was\ner zeer mede ingenomen, want hij wilde met eigen oogen dat geheele\ngedeelte van zijn bezitting aanschouwen.\n\nDen 16den April zou de reis ondernomen worden met de Bonadventure,\ndie geheel tot zulk een tocht werd uitgerust.\n\nOok hadden zij Ayrton met hun plan bekend gemaakt en hem voorgesteld\nmet hen mede te gaan, maar deze wilde liever op het eiland blijven;\nzij besloten dus, dat hij, gedurende hun afwezigheid, met Jup het\nRotshuis zou bewonen.\n\nTegen den nacht hadden zij het Voorgebergte bereikt. De passagiers,\nuitgezonderd Pencroff, sliepen dien nacht, misschien minder goed aan\nboord van de Bonadventure dan in hun slaapkamers in het Rotshuis,\nmaar toch genoten zij eenigen tijd rust.\n\nZij bereikten tegen den middag de zuidkust van het eiland. Cyrus Smith\nen zijn vrienden stonden verbaasd over de geheel verschillende natuur,\nwelke deze kust hun te aanschouwen gaf. In plaats van de weelderige\nstreek, waarin zij zich gevestigd hadden, bevonden zij zich hier te\nmidden der meest woeste natuur, van alle zijden omringd door rotsen,\ndie de grilligste vormen vertoonden. Sprakeloos stonden zij bij\nhet gezicht dier ontzagwekkende steenmassa, maar zoo allen zwegen,\nontzag Top zich toch niet, om zijn luid geblaf te doen hooren, dat\nde duizenden echo's van den basaltmuur weerkaatsten. De ingenieur\nmerkte zelfs op dat zijn geblaf anders klonk dan gewoonlijk en veel\ngeleek op het geluid dat hij bij de opening van den put hooren liet.\n\n\"Laten wij hier aan wal gaan,\" zeide hij.\n\nMisschien was er in den omtrek een grot die zij moesten\nonderzoeken. Maar Cyrus Smith zag niets, geen grot, geen enkel hol\ndat tot schuilplaats van een of ander wezen zou kunnen dienen, want\nde voet der rotsen werd hier door het water bespoeld. Spoedig zweeg\nook Top en zij staken weder van wal.\n\nToen de avond inviel had de Bonadventure een kleinen inham der kust\nbereikt, waar zij het raadzaam achtten den nacht door te brengen.\n\nDen anderen ochtend konden zij gemakkelijk de kust bereiken en gingen\nGideon Spilett en Harbert eenige uren op jacht. Zij keerden met een\ngoeden voorraad gevogelte terug. Top had zijn best gedaan en geen\nenkel stuk wild was hem ontsnapt, dank zij zijn vlugheid en ijver.\n\nTen acht ure 's morgens stevende de Bonadventure naar de kapen\nMandibule; zij hadden den wind achter en een frissche bries versnelde\nhaar gang.\n\n\"Het zou mij niet verwonderen,\" zeide Pencroff, \"zoo er een storm uit\nhet westen kwam opzetten. Gisteren is de zon zeer rood ondergegaan\nen wanneer de zeemeeuwen zoo vliegen, voorspellen zij weinig goeds.\"\n\n\"Welnu,\" zeide Cyrus Smith toen, \"laten wij alle zeilen bijzetten en\neen schuilplaats zoeken in de Haaiengolf. Ik denk dat de Bonadventure\ndaar wel veilig zal wezen.\"\n\n\"Heel goed,\" antwoordde Pencroff, \"bovendien is de noordkust ook\nslechts door kale duinen gevormd die niets bijzonders opleveren.\"\n\n\"Het zal mij ook niet spijten, om niet alleen den nacht, maar ook den\nvolgenden dag in die baai door te brengen, want die is wel de moeite\nwaard nauwkeuriger te worden onderzocht,\" voegde de ingenieur er bij.\n\n\"Ik geloof dat wij er wel toe genoodzaakt zullen zijn, of we willen of\nniet,\" antwoordde Pencroff, \"want reeds heeft de horizon een dreigend\naanzien in het westen. Zie eens hoe de wolken zich daar samenpakken!\"\n\n\"In elk geval hebben we nu een goeden wind om kaap Mandibule te\nbereiken,\" merkte de reporter op.\n\n\"Een zeer goede wind,\" antwoordde de matroos, \"maar toch om de golf\nbinnen te loopen moeten wij laveeren, en ik wil in die onbekende\nstreken goed uitzien.\"\n\n\"Ja, want er moeten daar veel klippen zijn, te oordeelen naar de\nzuidkust bij de Haaiengolf.\"\n\n\"Pencroff,\" zeide toen de ingenieur, \"wij verlaten ons op u.\"\n\n\"Hoe laat is het?\" vroeg Pencroff.\n\n\"Tien uur,\" antwoordde Gideon Spilett.\n\n\"Hoe ver zijn wij van de kaap verwijderd, mijnheer Cyrus?\"\n\n\"Ongeveer vijf mijlen.\"\n\n\"Binnen twee uur zullen wij de kaap bereikt hebben. Ongelukkig hebben\nwij wind en stroom tegen en zullen wij moeite hebben te landen.\"\n\n\"Te meer,\" zeide Harbert, \"omdat wij nieuwe maan hebben.\"\n\n\"Was er maar een vuurbaak op deze kust; dit zou voor ons zeevaarders\nvan grooten dienst zijn.\"\n\n\"En ditmaal is er ook geen ingenieur die een vuur op de rots aanlegt.\"\n\n\"Dat is waar ook, Cyrus,\" riep Spilett uit, \"daar hebben we u nog\nnooit voor bedankt, want zonder het vuur zouden we niet gemakkelijk\nde kust bereikt hebben.\"\n\n\"Een vuur?\" vroeg Cyrus Smith, zeer verwonderd over die woorden van\nden reporter.\n\n\"Wel ja,\" hernam Pencroff, \"zonder die voorzorg, die gij in den nacht\nvan 19 op 20 October genomen hebt, om op het Rotshuis een vuur te\nmaken, zouden wij dit niet hebben gezien.\"\n\n\"Ja, ja.... dat was een goede inval, dien ik toen gehad heb,\" sprak\nde ingenieur.\n\n\"Ditmaal zou er niemand zijn om ons dien kleinen dienst te bewijzen,\nof het moest Ayrton zijn.\"\n\n\"Neen, niemand,\" herhaalde Cyrus Smith.\n\nEenige oogenblikken daarna toen hij zich op de plecht van het vaartuig\nmet den reporter alleen bevond, fluisterde hij hem in het oor:\n\n\"Als er \u00e9\u00e9n ding hier op aarde zeker is, Spilett, dan is het dit,\ndat ik nooit in den nacht van 19 op 20 October een vuur heb aangelegd,\nnoch bij het Rotshuis, noch in eenig ander gedeelte van het eiland.\"\n\n\n\n\n\nX.\n\n\tEen nacht op zee.--De haaiengolf.--Vertrouwelijk\n\tgesprek.--Toebereidselen voor den winter.--Vroege\n\twinter.--Groote koude.--Werk binnen 's huis.--Na zes\n\tmaanden.--Een photographische proef.--Een onverwachte\n\tgebeurtenis.\n\n\nHet gebeurde zooals Pencroff voorzien had, want zijn voorgevoel kon\nhem niet bedriegen. De wind stak op, en de boot liep met een snelheid\nvan veertig \u00e0 vijf en veertig mijlen in het uur. Toch kon Pencroff, hoe\ngaarne hij het ook gewild had, de monding der Mercy niet binnenloopen\nen wachtte dus geduldig den dag af.\n\nGedurende dien nacht hadden Cyrus Smith en Gideon Spilett geen\ngelegenheid eenige woorden met elkaar te wisselen, en toch waren de\nwoorden, die den ingenieur de reporter influisterde, van genoegzaam\nbelang om nogmaals den geheimzinnigen invloed, die het eiland Lincoln\nscheen te beheerschen, te bespreken. Gideon Spilett dacht gedurig\naan die onverklaarbare gebeurtenis, een vuur op de kust gezien te\nhebben. Hij had dit vuur bepaald gezien! Zijn vrienden, Harbert en\nPencroff hadden het met hem aanschouwd! Dat vuur was hun behulpzaam\ngeweest om in dien stikdonkeren nacht de ligging van het eiland te\nverkennen, en zij twijfelden toen niet of het was de hand van den\ningenieur die het aangestoken had, en nu verklaarde Cyrus Smith toch\nplechtig, dat hij dit niet gedaan had!\n\nGideon Spilett was voornemens om zoodra de Bonadventure was\nteruggekeerd, op deze gebeurtenis terug te komen en Cyrus Smith aan\nte sporen om zijn vrienden met deze zonderlinge gebeurtenissen bekend\nte maken. Misschien zouden zij dan besluiten om gemeenschappelijk\neen volledig onderzoek van het eiland Lincoln in te stellen.\n\nHoe het ook zij, dien avond was er geen vuur op de onbekende plaats\nzichtbaar, die den ingang van de baai vormde, en het kleine vaartuig\nbleef den geheelen nacht op een afstand van de kust.\n\nBij het aanbreken van den dag waagden zij zich weder op die wateren,\nwelke door die merkwaardige lava-kusten omsloten waren.\n\n\"Wat vooral zonderling is,\" merkte Cyrus Smith op, \"is dat de golf\ngevormd wordt door twee lava-oevers, door den vulkaan uitgeworpen,\nen die door onophoudelijke uitbarstingen zijn opeen gehoopt.\"\n\nTegen vier uur in den middag liet Pencroff de punt van het eilandje\nlinks liggen, en liep het kanaal binnen, dat het van de kust scheidde,\nen ten vijf ure liet de Bonadventure het anker vallen bij de monding\nder Mercy.\n\nDrie dagen was het geleden dat de kolonisten hun woning verlaten\nhadden. Ayrton wachtte hen op het strand en Jup liep hen tegemoet,\nterwijl hij een zacht gebrom liet hooren dat zijn blijdschap te kennen\nmoest geven.\n\nZij hadden dus de geheele kust van het eiland onderzocht, maar niets\nverdachts had hun aandacht getroffen. Zoo een geheimzinnig wezen er\nzich op bevond, kon het slechts in die ondoordringbare wouden wezen\nvan het Slangen-schiereiland; tot zoover hadden de kolonisten hun\nonderzoek nog niet uitgestrekt.\n\nGideon Spilett onderhield zich hierover met den ingenieur, en er werd\nbesloten dat zij ook de aandacht van hun metgezellen zouden vestigen\nop die vreemde voorvallen die nu en dan op het eiland plaats grepen,\nen waarvan het laatste vooral een der onverklaarbaarste was.\n\nCyrus Smith kon niet nalaten, toen zij het onderwerp weder bespraken\ndat een vuur door een onbekende hand zou zijn aangestoken, voor de\ntwintigste maal tot den reporter te herhalen:\n\n\"Hebt ge inderdaad dat vuur gezien? Was het geen uitwerping van een\nvulkaan, of een meteoor?\"\n\n\"Neen, Cyrus,\" antwoordde de reporter, \"het was een vuur door een\nmenschenhand aangestoken. Vraag het Pencroff en Harbert. Zij hebben\nhet gezien evenals ik, en zullen mijn woorden bevestigen.\"\n\nCyrus Smith besloot eindelijk eenige dagen later, den 25sten April,\ntoen allen in de zaal van het Rotshuis bijeen waren, het woord op\nte nemen:\n\n\"Vrienden,\" zeide hij, \"ik moet uw aandacht vestigen op eenige\nfeiten die hier op het eiland hebben plaats gegrepen, en waarover\nik gaarne uw oordeel zou vernemen. Die feiten zijn om zoo te zeggen\nbovennatuurlijk....\"\n\n\"Bovennatuurlijk!\" riep de matroos uit en blies een breede wolk rook\nuit. \"Zou het kunnen zijn, dat ons eiland bovennatuurlijk is?\"\n\n\"Neen Pencroff, maar wel geheimzinnig,\" gaf de ingenieur ten antwoord;\n\"zoo gij ons ten minste geen verklaring kunt geven van datgene,\nwaarvan Spilett en ik ons geen denkbeeld kunnen vormen!\"\n\n\"Spreek, mijnheer Cyrus,\" antwoordde de matroos.\n\n\"Welnu, hebt gij het dan begrepen,\" zeide toen de ingenieur, \"hoe\nhet gebeurd is, dat ik na in zee gevallen te zijn, een vierde mijl\nlandwaarts in ben teruggevonden, en dat zonder dat ik eenig bewustzijn\nvan mijn verplaatsing heb gehad?\"\n\n\"Zoo gij ten minste niet buiten kennis waart....\" zeide Pencroff.\n\n\"Dat is niet denkbaar,\" antwoordde de ingenieur. \"Maar laten wij\nverder gaan. Hebt gij begrepen hoe Top uw schuilplaats heeft ontdekt,\nop vijf mijl afstands van de grot waarin ik lag?\"\n\n\"Het instinct van een hond....\" antwoordde Harbert.\n\n\"Een zonderling instinct!\" merkte de reporter op, \"daar, ondanks\nregen en wind, Top dien nacht droog in de schoorsteenen aankwam!\"\n\n\"Laten wij ook dit onderwerp verder onaangeroerd. Hebt gij begrepen\nhoe onze hond zoo zonderling uit het meer werd geworpen, na dien\nstrijd met de zeekoe?\"\n\n\"Neen, niet goed, dat erken ik,\" antwoordde Pencroff, en de wond die\nde koe in de zijde vertoonde, had den schijn alsof zij met een scherp\nwapen was toegebracht en dat begrijp ik nog veel minder.\"\n\n\"Nog iets,\" hernam Cyrus Smith. \"Hebt gij begrepen, beste vrienden,\nhoe dat hageltje in het lichaam van het konijn gekomen is, zonder dat\nwij eenig spoor van een schipbreuk gevonden hebben; hoe die flesch,\nwaarin die documenten lagen, ons juist bijtijds in handen is gekomen;\nhoe onze boot, nadat zij zich van haar touwen had losgerukt op het\ngoede oogenblik de Mercy afzakte; hoe na de bestorming der apen, de\nladder op een geschikt oogenblik weder boven uit het Rotshuis kwam,\nen eindelijk hoe het bericht dat Ayrton beweert nooit geschreven te\nhebben, in onze handen is gevallen.\"\n\nCyrus Smith noemde ze allen op, zonder een enkel te vergeten van de\nfeiten die op het eiland hadden plaats gegrepen. Harbert, Pencroff\nen Nab zagen elkaar aan, en wisten niet wat te antwoorden, want de\nreeks dezer gebeurtenissen, voor de eerste maal aldus gerangschikt,\nverbaasde hen in de hoogste mate.\n\n\"Op mijn woord,\" zeide Pencroff eindelijk, \"gij hebt gelijk, mijnheer\nCyrus, en het is moeielijk die zaken te verklaren.\"\n\n\"Welnu, mijn vrienden,\" hernam de ingenieur, \"er is nog een derde\nfeit bijgekomen, en dat is niet minder onverklaarbaar.\"\n\n\"Welk dan, mijnheer Cyrus?\" vroeg Harbert levendig.\n\n\"Toen gij van het eiland Tabor terug zijt gekomen, Pencroff,\" zeide\nde ingenieur, \"hebt ge een vuur op het eiland Lincoln gezien?\"\n\n\"Zeker,\" antwoordde de matroos.\n\n\"Gij zijt vast overtuigd het gezien te hebben?\"\n\n\"Even zeker als ik u nu zie.\"\n\n\"Gij ook, Harbert?\"\n\n\"Wel, mijnheer Cyrus!\" riep Harbert uit, \"het vuur schitterde als\neen ster in haar volle pracht.\"\n\n\"Maar was het geen ster?\" vroeg de ingenieur dringend.\n\n\"Neen,\" antwoordde Pencroff, \"want het was een bewolkte hemel, en\neen ster zou in elk geval niet zoo laag kunnen staan. Maar mijnheer\nSpilett heeft het evenals wij gezien en kan onze woorden bevestigen.\"\n\n\"Ik voeg er bij,\" zeide de reporter, \"dat het een helder vuur was en\ndat electrieke stralen wierp.\"\n\n\"Ja juist....\" riep Harbert, \"en het was boven het Rotshuis.\"\n\n\"Welnu, mijne vrienden,\" antwoordde Cyrus Smith, \"in dien nacht van 19\nop 20 October hebben noch Nab, noch ik een vuur op de kust aangelegd.\"\n\n\"Hebt gij niet?....\" riep Pencroff uit, ten toppunt van verbazing,\nzoodat hij zelfs den zin niet kon voleinden.\n\n\"Wij hebben het Rotshuis niet verlaten,\" antwoordde de ingenieur,\n\"en zoo gij een vuur op de kust gezien hebt, dan heeft een andere\nhand dan de onze het aangestoken!\"\n\nPencroff, Harbert en Nab stonden hierover versteld. Het kon geen\nverbeelding geweest zijn, en zeer zeker hadden zij in dien nacht van\n19 en 20 October een vuur gezien.\n\nJa, zij moesten het wel erkennen dat er een geheim bestond! Een\nonverklaarbare invloed, die de kolonisten zeer gunstig was, maar\ndie in de hoogste mate hun nieuwsgierigheid opwekte, beheerschte het\neiland Lincoln. Was er dan eenig wezen verborgen in de meest afgelegen\nschuilplaatsen? Dit moesten zij weten, het mocht kosten wat het wilde.\n\nCyrus Smith herinnerde ook zijn vrienden aan het zonderlinge gedrag\nvan Top en Jup, toen zij bij de opening van den put kwamen, die het\nRotshuis in gemeenschap brengt met de zee, en deelde hun mede dat\nhij dien put onderzocht had, maar niets verdachts had ontdekt. Zij\neindigden met het voornemen om het geheele eiland weer te onderzoeken,\nzoodra het goede seizoen was aangebroken.\n\nPencroff was dien dag telkens in gepeins verzonken. Het eiland dat\nhij dacht met zijn vrienden te bezitten, scheen hem niet meer geheel\nte behooren en het was of hij het met een ander moest deelen, aan wien\nhij, of hij wilde of niet, zich onderworpen moest gevoelen. Nab en hij\nspraken menigmaal over die onverklaarbare dingen; beiden geloofden\ngaarne aan wonderen, en aarzelden dus niet lang om te verklaren dat\nhet eiland door een bovennatuurlijke macht beheerscht werd.\n\nHet slechte weer brak met de maand Mei aan--die de Novembermaand\nin het noorden is. Het scheen een strenge en lange winter te zullen\nworden. Zij begonnen dan ook spoedig met hun winter-arbeid.\n\nDe kolonisten waren echter op dien winter voorbereid, hoe streng hij\nook wezen mocht. Het ontbrak hun niet aan vilten kleeren en de schapen\nhadden hen van de noodige wol voorzien, waarvan zij warme kleeren\nkonden vervaardigen. Het spreekt van zelf, dat zij ook Ayrton niet\nvergeten hadden. Cyrus Smith bood hem aan om het koude jaargetij in\nhet Rotshuis te komen doorbrengen, waar hij een beter verblijf zou\nvinden dan in de kraal, en Ayrton beloofde dit te doen, zoodra zijn\nwerk in de kraal zou zijn afgeloopen.\n\nHij kwam die belofte dan ook spoedig na. Sedert dien tijd maakte\nAyrton een deel van het gezin uit en was hij hun in vele opzichten\nbehulpzaam; maar hij bleef altijd onderworpen en somber en nam nooit\ndeel aan de kleine genoegens die de kolonisten zich verschaften.\n\nHet grootste gedeelte van dien derden winter, welken zij op het\neiland Lincoln doorbrachten, sleten de kolonisten in het Rotshuis. Er\nwaren hevige stormen en regenbuien, die de rotsen deden schudden\nop hun grondvesten. Gedurende dien tijd waagden zich tot tweemaal\ntoe een paar jaguars en andere viervoetige dieren tot aan de grens\nder bergvlakte, en het was altijd te vreezen, dat de vlugsten en de\nmoedigsten, door den honger gedreven, de gracht zouden oversteken, die\nbovendien, wanneer zij bevroren was, hun een gemakkelijken overtocht\nzou aanbieden. De planten en huisdieren zouden, zonder hun goede\nzorg, dan ook veel kans geloopen hebben geheel vernield te worden,\nen dikwijls moesten zij een schot lossen om die gevaarlijke bezoekers\nop een eerbiedigen afstand te houden.\n\nAan werk ontbrak het den kolonisten overigens niet, want behalve\nhetgeen zij buiten te verrichten hadden, leverde het meubelen van\nhet Rotshuis hun een voortdurenden arbeid op.\n\nHet jagen werd gedurende de vier strenge wintermaanden niet\nvergeten. Maar het Rotshuis had weinig van die koude te lijden,\nevenals de kraal, daar beiden niet zoo open lagen als de vlakte en\nvoor een groot gedeelte door den berg Franklin beschut werden. Er\nwerd daar dus weinig schade aangericht en de vlugge hand van Ayrton\nwas voldoende om alles weder te herstellen, toen hij in de tweede\nhelft van October eenige dagen in de kraal ging doorbrengen.\n\nGedurende dien winter had er geen enkel onverklaarbaar feit\nplaats. Niets vreemds gebeurde er, hoewel Pencroff en Nab er op uit\nwaren om aan de meest onbeteekenende zaak een geheimzinnig tintje te\ngeven. Top en Jup dwaalden niet meer om den put en gaven ook geen enkel\nbewijs van ongerustheid. Het scheen dus, dat er een einde was gekomen\naan die bovennatuurlijke voorvallen, hoewel zij 's avonds, wanneer ze\nallen in het Rotshuis vereenigd waren, nog menigmaal er over spraken,\nen het hun plan nog altijd was om het eiland in zijn meest afgelegen\ngedeelten weer te onderzoeken. Maar een zeer gewichtige gebeurtenis,\ndie noodlottige gevolgen kon hebben, deed alle plannen van Cyrus\nSmith en zijn vrienden plotseling in duigen vallen.\n\nMen was in de maand October. Spoedig zou het goede jaargetij weer\naanbreken. Men herinnert zich dat Gideon Spilett en Harbert dikwijls\neen photographie genomen hadden van verschillende punten van het eiland\nLincoln. Het was den 17den October, en tegen drie uur 's middags kwam\nHarbert op het denkbeeld, daar het zulk een heldere hemel was, een\nphotographie van de Uniebaai te gaan nemen, die tegenover de vlakte\nhet Verre Uitzicht lag, van kaap Mandibule tot kaap Klauw.\n\nHij plaatste zijn toestel aan een der vensters van de groote zaal in\nhet Rotshuis, zoodat het strand en de baai vlak voor hem lagen. Harbert\nging hiermede zooals gewoonlijk te werk, en toen hij zijn negatief had\nverkregen, ging hij dit fixeeren door middel van de chemische stoffen,\nwelke in een donker vertrek van het Rotshuis bewaard werden. Toen hij\nweder in het licht kwam, bezag hij het aandachtig. Harbert ontdekte op\nzijn beeld een bijna onzichtbaar vlekje aan den horizon der zee. Hij\nbeproefde dit uit te wisschen, maar slaagde daarin niet.\n\n\"Zeker zit het in het glas,\" dacht hij.\n\nHij wilde toen door een lens zien, wat er aan het glas faalde.\n\nMaar nauwelijks had hij het bekeken of hij uitte een kreet en liet\nbijna de photographie uit zijn handen vallen.\n\nTerstond snelde hij naar de kamer van Cyrus Smith, liet hem zijn\nphotographie door de lens zien, en wees hem het vlekje.\n\nDe ingenieur beschouwde het aandachtig; daarop greep hij zijn\nverrekijker en snelde naar het venster.\n\nNadat hij langzaam met zijn verrekijker den geheelen horizon was\nafgeloopen, hield hij hem eindelijk bij dat punt stil en uitte slechts\n\u00e9\u00e9n woord: \"Een schip!\"\n\nEn inderdaad een schip was in het gezicht van het eiland Lincoln.\n\n\n\n\n\nXI.\n\n\tVerloren of gered.--Ayrton ontboden.--Gewichtig onderhoud.--Het\n\tis de Duncan niet.--Een verdacht vaartuig.--Voorzorgen.--Het\n\tschip nadert.--Een kanonschot.--De brik laat het anker\n\tvallen.--De nacht breekt aan.\n\n\nHet was twee en een half jaar geleden dat de luchtschipbreukelingen\nop het eiland Lincoln waren geworpen en tot nog toe hadden zij niets\nvan de beschaafde wereld gehoord. Eens had de reporter gepoogd om\neenige gemeenschap aan te knoopen, door aan een vogel het papier toe\nte vertrouwen, dat het verhaal van hun toestand bevatte; maar dit was\neen zeer gewaagd middel, waarop zij toch niet konden rekenen. Ayrton\nalleen, en in welke omstandigheden weet men, had zich bij de kleine\nkolonie gevoegd. En dien dag nu--den 17den October--waren onverwachts\nandere menschen in het gezicht van het eiland, op die zee, die tot\nnog toe altijd verlaten was geweest!\n\nZij konden er niet meer aan twijfelen! Er lag daar een schip! Maar\nzou het voorbijgaan of het anker laten vallen. Binnen weinige uren\nzouden de kolonisten weten wat hun te doen stond.\n\nCyrus Smith en Harbert riepen terstond Gideon Spilett, Pencroff en Nab\nin de groote zaal van het Rotshuis, en stelden hen op de hoogte van\nhet gebeurde. Pencroff greep den verrekijker, doorliep den geheelen\nhorizon, hield hem op het aangeduide punt stil, dat is te zeggen,\ndaar waar het vlekje op de photographie zichtbaar was, en riep:\n\n\"Duizend duivels! Het is een schip!\" Hij zeide dit op een toon,\ndie zijn groote vreugde verried.\n\n\"Komt het hierheen?\" vroeg Gideon Spilett.\n\n\"Ik kan het nog niet met zekerheid zeggen,\" gaf Pencroff ten antwoord;\n\"want alleen zijn mast is pas zichtbaar, en men ziet niets van\nden romp.\"\n\n\"Wat moeten wij doen?\" vroeg de knaap.\n\n\"Wachten,\" antwoordde Cyrus Smith.\n\nEenige oogenblikken heerschte er een diepe stilte in de zaal; allen\nwaren met hun eigen gedachten, aandoeningen, vrees en hoop, die uit\ndeze gebeurtenis moesten voortspruiten, te zeer vervuld; het was het\ngewichtigste voorval dat sedert hun verblijf op het eiland Lincoln\nhad plaats gegrepen.\n\nDe kolonisten bevonden zich niet in dien toestand, waarmede\nschipbreukelingen welke op een onvruchtbaar eiland geworpen zijn,\nte kampen hebben, en die hun ellendig bestaan betwisten aan een\nwoeste natuur en voortdurend gekweld worden door de behoefte om de\nbewoonde landen terug te zien. Pencroff en Nab vooral, die zich hier\nzoo gelukkig en rijk gevoelden, zouden niet dan met spijt het eiland\nverlaten. Zij waren gewend aan dit nieuwe leven, te midden van het\ngrondgebied dat, als het ware door hun eigen verstand, gevormd was\ngeworden! Maar in elk geval bracht dit schip hun toch eenig nieuws\nvan het vasteland; misschien was het een deel van hun vaderland, dat\nhun hier tegemoet kwam! Het bracht hun menschen als zij, en men kan\nbegrijpen dat hun hart, bij het gezicht hiervan, van genot sidderde!\n\nVan tijd tot tijd ging Pencroff met den verrekijker voor het venster\nstaan. Hij beschouwde dan met aandacht het schip, dat twintig mijlen\noostwaarts van hen verwijderd was. De kolonisten hadden dus nog geen\nenkel middel om de opvarenden met hun verblijf bekend te maken. Een\nvlag zouden zij niet bespeuren; een geweerschot zou niet gehoord\nworden, en een vuur zouden zij niet zien.\n\nToch kon het eiland met zijn berg Franklin niet aan de bemanning\nontgaan zijn. Maar waarom zou het schip hier ankeren? Was het niet het\ntoeval dat hen in dit gedeelte van den Stillen Oceaan bracht? Geen\nenkele kaart toch gewaagde in deze streek van een land, behalve het\neiland Tabor, dat zelfs buiten de richting der scheepvaart in den\nPolynesischen Archipel lag. Op deze vraag die een ieder aan zichzelven\ndeed, gaf Harbert plotseling het antwoord:\n\n\"Zou het de Duncan niet wezen?\"\n\nDe Duncan, men zal het zich herinneren, was het jacht van lord\nGlenarvan, die Ayrton op het eilandje had achtergelaten en die hem\nnu misschien kwam afhalen. Het eilandje was nu zoover niet van het\neiland Lincoln verwijderd, dat een schip, welks koers daarheen was,\nniet in het gezicht kon komen van het andere eiland. Honderd vijftig\nmijlen slechts was het in de lengte verwijderd en vijf en zeventig\nmijlen in de breedte.\n\n\"Wij moeten Ayrton waarschuwen,\" zeide Gideon Spilett, \"en hem\nonmiddellijk hier laten komen. Hij alleen kan ons zeggen of het de\nDuncan is.\"\n\nDit was ook de meening der overigen, en de reporter ging naar de\ntelegraaf, en zond het volgende telegram:\n\n\"Kom terstond!\"\n\nEenige oogenblikken later kreeg hij het antwoord:\n\n\"Ik kom.\"\n\nNu gingen de kolonisten weder voort met het schip gade te slaan.\n\n\"Als het de Duncan is,\" zeide Harbert, \"zal Ayrton haar terstond\nherkennen, daar hij eenigen tijd aan boord geweest is.\"\n\n\"En zoo hij haar herkent,\" antwoordde Pencroff, \"dan zal dat een\nhevige aandoening bij hem opwekken.\"\n\n\"Ja,\" zeide Cyrus Smith, \"maar thans is Ayrton waardig om weder\naan boord van de Duncan te komen, en ik hoop dat 't het jacht van\nlord Glenarvan wezen zal; want elk ander schip zou mij verdacht\ntoeschijnen! Deze zee\u00ebn worden weinig bezocht, en ik vrees altijd\nnog dat ons eiland door maleische zeeroovers overvallen zal worden.\"\n\n\"Wij zouden het verdedigen!\" riep Harbert uit.\n\n\"Zeker, beste jongen,\" antwoordde de ingenieur glimlachend, \"maar\nbeter is het, wanneer we het niet behoeven te verdedigen.\"\n\n\"Een eenvoudige opmerking,\" zeide Gideon Spilett. \"Het eiland Lincoln\nis aan de zeelieden niet bekend, daar het zelfs niet op de laatste\nkaarten is aangegeven. Vindt gij dus niet, Cyrus, dat dit juist een\nreden is dat een schip, zich zoo plotseling in het gezicht bevindende\nvan een nieuw land, dit eerder zal bezoeken, dan ontvluchten?\"\n\n\"Zeker,\" antwoordde Pencroff.\n\n\"Ik geloof het ook,\" zeide Cyrus Smith. \"Men kan zelfs beweren dat\nhet de plicht van een kapitein is om elk land, dat nog niet bekend is,\nte bezoeken, en het eiland Lincoln bevindt zich in dat geval.\"\n\n\"Welnu,\" zeide Pencroff toen, \"dat dit schip hier zijn anker late\nvallen, maar wat zullen wij dan doen?\"\n\nDie vraag bleef eerst onbeantwoord. Maar toen antwoordde Cyrus Smith,\nnadat hij een oogenblik had nagedacht, op zijn gewonen kalmen toon:\n\n\"Wat wij doen zullen, mijn vrienden, is dit: Wij zullen onze\ntegenwoordigheid melden, aan boord gaan en het eiland verlaten, nadat\nwij er bezit van hebben genomen in naam der Vereenigde Staten. Daarop\nzullen wij, met ieder die ons volgen wil, terugkeeren om het te\nkoloniseeren, en wij zullen de amerikaansche Republiek deze nuttige\nhaven in dit gedeelte van den Stillen Oceaan bezorgen.\"\n\n\"Hoezee!\" riep Pencroff, \"en het is geen klein geschenk dat wij ons\nland geven! De kolonisatie is bijna geheel voltooid; aan elk gedeelte\nvan het eiland hebben wij reeds een naam gegeven; er is een haven,\neen waterleiding, wegen, een telegraaflijn, een timmerwerf en een\ngasfabriek; er is dus niets anders te doen, dan het eiland Lincoln\nop de kaarten te teekenen!\"\n\n\"Maar zoo anderen het gedurende onze afwezigheid in bezit nemen,\"\nmerkte Gideon Spilett op.\n\n\"Duizend duivels,\" riep de matroos uit, \"liever blijf ik dan hier\ngeheel alleen om het te bewaren; zoo waar ik Pencroff heet, zal men\nhet mij niet ontrooven, zoo min als mijn horloge.\"\n\nEen uur lang was het hun onmogelijk te zeggen of het schip zijn koers\nal dan niet naar het eiland richtte. Wel was het naderbij gekomen,\nmaar onder welke vlag voer het? Dat kon Pencroff niet ontdekken. Maar\ndaar de wind uit het noordoosten woei, was het wel waarschijnlijk\ndat het schip over stuurboord lag; de wind was bovendien zoo, dat\nhet schip het land kon naderen, zonder het nog te zien, en met zulk\neen kalme zee bestond niet het minste gevaar om te ankeren, hoewel\nde diepte der zee nog niet op de kaarten aangegeven was.\n\nTegen vier uur--een uur nadat zij geseind hadden--kwam Ayrton in het\nRotshuis. Hij trad de zaal binnen, met de woorden:\n\n\"Ik ben tot uw orders, mijne heeren!\"\n\nCyrus Smith stak hem, zooals altijd, de hand toe en geleidde hem naar\nhet venster.\n\n\"Ayrton,\" zeide hij, \"wij lieten u hier komen, omdat we een zeer\nernstig onderwerp te bespreken hadden. Er is een schip in het gezicht.\"\n\nEen oogenblik verbleekte Ayrton en sloot hij zijn oogen. Daarop keek\nhij uit het venster; doorliep den horizon, maar hij zag niets.\n\n\"Neem den verrekijker,\" zeide Gideon Spilett, \"en let dan goed op,\nAyrton, want het zou mogelijk kunnen wezen dat het de Duncan was,\ndie in deze zee\u00ebn gekomen is om u weder naar uw vaderland te brengen.\"\n\n\"De Duncan,\" mompelde Ayrton, \"nu reeds!\"\n\nDe laatste woorden ontsnapten hem onwillekeurig, en Ayrton liet het\nhoofd in de handen zakken.\n\nTwaalf jaar op een verlaten eiland te hebben doorgebracht, schenen\nhem dus nog geen voldoend tijdsverloop toe? De berouwvolle misdadiger\nscheen zich dus nog geen vergiffenis waardig te keuren, zoo min in\nzijn eigen oogen, als in die van anderen.\n\n\"Neen,\" zeide hij, \"neen! het kan de Duncan niet zijn.\"\n\n\"Zie goed, Ayrton,\" zeide toen de ingenieur, \"want het is van het\nhoogste belang dat wij weten, waaraan we ons te houden hebben.\"\n\nAyrton nam den verrekijker en hield hem in de aangewezen\nrichting. Eenige oogenblikken beschouwde hij roerloos den horizon,\nzonder een woord te uiten. Daarop antwoordde hij:\n\n\"Waarlijk, het is een schip; maar ik geloof niet dat het de Duncan is.\"\n\n\"Waarom zou zij het niet wezen?\" vroeg Gideon Spilett.\n\n\"Omdat de Duncan een stoomjacht is, en ik volstrekt geen rook bespeur,\nnoch boven noch in den omtrek van het schip.\"\n\n\"Misschien voert het thans enkel zeilen?\" merkte Pencroff op. \"De wind\nis goed naar het schijnt voor de richting, die het schip volgen wil,\nen het heeft er belang bij, dunkt me, zijn kolen te sparen, daar het\nzoover van elk land verwijderd is.\"\n\n\"Het is mogelijk dat ge gelijk hebt, Pencroff,\" antwoordde Ayrton,\n\"en dat het schip zijn vuren heeft gebluscht. Laten wij dus wachten\ntot het de kust genaderd is, en spoedig zullen wij dan weten waaraan\nwij ons te houden hebben.\"\n\nBij deze woorden ging Ayrton in een hoek der zaal zitten, zonder\nverder een woord te uiten. De kolonisten spraken nog een tijd lang\nover het onbekende schip, maar Ayrton nam aan het gesprek geen deel.\n\nAllen bevonden zich in een toestand, waarin zij onmogelijk tot\nwerken geschikt zouden zijn. Gideon Spilett en Pencroff waren\nbijzonder zenuwachtig, zij liepen heen en weer en konden onmogelijk\nop dezelfde plaats blijven. Harbert kon zijn nieuwsgierigheid niet\nbeheerschen. Nab alleen behield zijn gewone kalmte. Was zijn vaderland\nniet daar, waar zijn meester was? Wat den ingenieur betrof, deze was\nin gepeins verzonken en in zijn binnenste was hij meer met vrees,\ndan met hoop vervuld.\n\nHet schip was in dien tusschentijd het eiland een weinig genaderd. Met\nbehulp van den verrekijker was het hun mogelijk geweest te ontdekken\ndat het een koopvaardijschip was, en niet een van die maleische\nprauwen welke de zeeroovers uitrusten wanneer zij den Stillen Oceaan\nbevaren. Het was dus te voorzien dat de vrees van den ingenieur niet\nverwezenlijkt zou worden, en dat de komst van een schip bij het eiland\nLincoln geen gevaar voor hen zou opleveren. Pencroff was, nadat hij\nnogmaals den horizon aandachtig had gadegeslagen, van oordeel dat het\neen brik was en dat het rechtstreeks op de kust aankwam, hetgeen door\nAyrton ook bevestigd werd.\n\n\"Wat zullen wij doen wanneer de avond invalt?\" vroeg Gideon\nSpilett. \"Zullen wij een vuur aansteken zoodat men met onze\ntegenwoordigheid op deze kust bekend worde?\"\n\nDit was een gewichtige vraag, en toch, hoewel de ingenieur altijd\nnog van zijn voorgevoel geen afstand had kunnen doen, werd deze vraag\nbevestigend beantwoord. Gedurende den nacht kon het schip verdwijnen,\nvoor altijd zich verwijderen, en wanneer dit gebeurde, zou er dan\nooit weer een ander in de nabijheid van Lincoln komen? Maar wie kon\nvoorzien wat de toekomst hun nog zou opleveren?\n\n\"Ja,\" zeide de reporter, \"wij moeten dat schip laten weten, op welke\nwijs ook, dat het eiland bewoond is. Wanneer we die goede gelegenheid\nthans voorbij lieten gaan, zouden we ons misschien veel verdriet\nberokkenen!\"\n\nEr werd dus besloten dat Nab en Pencroff naar de Ballonhaven zouden\ngaan, en zoodra de nacht was aangebroken een groot vuur zouden\naanleggen, dat ongetwijfeld de aandacht der bemanning van de brik\nmoest trekken.\n\nMaar op het oogenblik dat Nab en de matroos op het punt stonden het\nRotshuis te verlaten, veranderde het schip zijn koers en maakte zich\ngereed de Uniebaai binnen te loopen. De brik was een goede zeiler,\nwant zij naderde snel. Pencroff en Nab zagen dus van hun vertrek af,\nen overhandigden den verrekijker aan Ayrton, zoodat hij zich terstond\nkon overtuigen of het al dan niet de Duncan was. Het schotsche jacht\nwas ook als brik getuigd. De vraag was nu, of zich tusschen de twee\nmasten van het schip, dat nog slechts twee mijlen verwijderd was,\neen schoorsteen verhief.\n\nDe horizon was nog helder. Zij konden dus alles gemakkelijk\nonderscheiden, en Ayrton legde spoedig zijn verrekijker neer met\nde woorden:\n\n\"Het is de Duncan niet! Zij kon het niet wezen!....\"\n\n\"Een half uur later zullen we weten welk schip het dan is,\" antwoordde\nde reporter. \"Bovendien is het zeer waarschijnlijk, dat de kapitein\nvan plan is hier te ankeren, en dus zoo niet van daag, zullen wij\nmorgen toch met hem kennis maken.\"\n\n\"Het doet er niet toe!\" zeide Pencroff. \"Het is beter dat wij weten\nmet wien we te doen hebben, en ik wil gaarne weten, onder welke vlag\nhet vaart!\"\n\nZoo pratende, hield de matroos steeds zijn verrekijker op het schip\ngericht.\n\n\"Het is geen amerikaansche vlag,\" zeide Pencroff van tijd tot tijd,\n\"noch een engelsche, want het rood zouden wij gemakkelijk kunnen\nonderscheiden, noch zijn het de fransche of duitsche kleuren en evenmin\nis het de witte vlag der Russen, noch de gele der Spanjaarden.... Men\nzou zeggen dat het \u00e9\u00e9n kleur is.... Laat eens zien.... in deze\nzee\u00ebn.... wat zou het dan wezen?.... de chilische vlag?.... maar die is\ndriekleurig.... braziliaansche?.... die is groen.... japaneesche? die\nis wit met een roode schijf.... terwijl deze....\"\n\nOp dit oogenblik deed een koeltje de onbekende vlag uitwaaien.\n\nAyrton greep den verrekijker dien de matroos had nedergelegd, keek\ner door en sprak toen op somberen toon:\n\n\"Het is de zwarte vlag!\"\n\nInderdaad woei deze doodsche kleur boven de brik, en men kon nu met\nalle recht zeggen dat het een verdacht schip was. De ingenieur was dus\nin zijn voorgevoel niet bedrogen. Was het een schip met zeeroovers? Wat\nkwam dit op de kust van het eiland Lincoln zoeken? Zag het daarin een\nonbekend land, dat zeer goed tot bewaarplaats van hun gestolen goederen\nkon dienen? Kwam men hier gedurende de wintermaanden een schuilplaats\nzoeken? Was dus die bezitting der kolonisten bestemd om een schandelijk\ntoevluchtsoord te worden--een soort van hoofdplaats--der zeeroovers\nvan den Stillen Oceaan?\n\nAl deze gedachten maakten zich van de kolonisten meester. Er viel niet\nmeer aan te twijfelen, daar zij de vlag geheschen hadden. Het was die\nder zeeschuimers! Het was die, welke de Duncan zou gevoerd hebben,\nzoo de misdadigers in hun slechte plannen waren geslaagd!\n\nZij verloren geen tijd met hierover te praten.\n\n\"Vrienden,\" zeide Cyrus Smith, \"misschien wil dit schip slechts de\nkust van het eiland verkennen? Misschien zal de bemanning niet aan\nwal gaan? Dat is de eenigste kans. Hoe het ook zij, wij moeten alles\nbeproeven om onze tegenwoordigheid te verbergen. De molen, welke\nop het Verre Uitzicht staat, is te gemakkelijk te bespeuren. Laten\nAyrton en Nab de wieken er af nemen. Laten wij ook de vensters van\nhet Rotshuis met takkenbossen verbergen. Laten alle vuren worden\nuitgedoofd. Dat niets de tegenwoordigheid van den mensch verrade!\"\n\n\"En ons vaartuig?\" vroeg Harbert.\n\n\"O,\" antwoordde Pencroff, \"dat ligt goed in de Ballonhaven bezorgd,\nen ik twijfel er aan of de roovers het ooit kunnen vinden.\"\n\nDe bevelen van den ingenieur werden onmiddellijk ten uitvoer\ngebracht. Nab en Ayrton begaven zich naar de vlakte en namen daar\nde noodige maatregelen, opdat hun verblijf niet zou ontdekt kunnen\nworden. Terwijl zij hiermede bezig waren, gingen hun metgezellen naar\nden zoom van het boomkruipersbosch en brachten vandaar een aantal\nslingerplanten en takken mede, die voorloopig hun verblijfplaats\nmoesten verbergen. Ook brachten zij hun wapenen in orde, zoodat zij,\nwanneer het noodig was, die terstond bij de hand zouden hebben.\n\nToen al deze voorzorgen genomen waren, zeide Cyrus Smith:\n\n\"Vrienden,\" en men bespeurde aan den toon waarop hij deze woorden\nsprak, dat hij aangedaan was, \"zoo die ellendelingen zich van het\neiland Lincoln willen meester maken, zullen wij ons verdedigen,\nniet waar?\"\n\n\"Ja, Cyrus,\" antwoordde de reporter, \"en zoo het moet, zullen wij\nons leven geven om het te verdedigen!\"\n\nDe ingenieur stak zijn vrienden de hand toe, die hem met hartelijkheid\ndrukten.\n\nAyrton was in zijn hoek gebleven en had zich dus niet bij de kolonisten\ngevoegd. Misschien gevoelde hij, de voormalige balling, zich nog niet\nwaardig daartoe.\n\nCyrus Smith begreep wat er in de ziel van Ayrton moest omgaan, hij\nging dus naar hem toe met de woorden:\n\n\"En gij, Ayrton, wat zult gij doen?\"\n\n\"Mijn plicht,\" antwoordde deze.\n\nDaarop plaatste hij zich bij het venster en keek naar buiten. Het was\ntoen half acht. De zon was reeds eenigen tijd achter het Rotshuis\nondergegaan. De brik naderde steeds meer en meer. Nog slechts acht\nmijlen was zij van het land verwijderd.\n\nNu was de vraag: zou het schip de baai binnenloopen, en zoo het dit\nal deed, zou het dan zijn anker laten vallen? Of zou het misschien\nzich tevreden stellen de kust in oogenschouw te nemen, en daarop weder\nzee kiezen? Binnen het uur zouden zij dit alles weten. De kolonisten\nmoesten dus tot zoolang geduld hebben.\n\nCyrus Smith had niet zonder angst het verdachte schip zijn zwarte vlag\nzien hijschen. Was dit niet een bepaalde bedreiging tegen het werk dat\nzijn vrienden en hij hadden tot stand gebracht? De zeeroovers--men\nkon er niet meer aan twijfelen of de bemanning der brik bestond uit\ndie wezens--hadden dit eiland dus reeds meermalen bezocht, daar zij,\ntoen ze in het gezicht waren gekomen, hun vlag geheschen hadden? Hadden\nzij vroeger een landing hier gedaan, wat verscheidene bijzonderheden,\ndie tot nog onverklaarbaar schenen, zouden hebben opgelost? Leefde\ner in die gedeelten, welke zij nog niet doorzocht hadden, een wezen,\ndat gereed was zich met hen in betrekking te stellen? Op al deze\nvragen, die zij zich zelven onwillekeurig deden, wist Cyrus niet wat\nte antwoorden; maar wel begreep hij dat de toestand der kolonie door\nde komst van de brik in groot gevaar verkeerde.\n\nHet was nacht geworden. Men kon niets meer van het schip onderscheiden.\n\n\"Wel, wie weet,\" zeide Pencroff eensklaps, \"of dat ellendige schip\nmisschien zijn koers gedurende den nacht niet verandert en wij het\nbij het aanbreken van den dag niet weder zullen zien.\"\n\nMaar plotseling, alsof het een antwoord was op de woorden van den\nmatroos, zagen zij een hel licht en hoorden zij een kanonschot.\n\nHet schip was er dus nog altijd en men had geschut aan boord.\n\nZes seconden waren er verstreken tusschen het zien van het licht en\nhet geluid van het schot. De brik was dus op een en een kwart mijl\nvan de kust verwijderd.\n\nEn op hetzelfde oogenblik hoorden zij het rinkelen van kettingen die\ndoor de kluisgaten liepen. Het schip ankerde dus voor het Rotshuis.\n\n\n\n\n\nXII.\n\n\tBeraad.--Voorgevoel.--Een voorstel van Ayrton.--Men neemt\n\thet aan.--Ayrton en Pencroff op het eilandje.--Boeven uit\n\tNorfolk.--Hun plannen.--Heldhaftige pogingen van Ayrton.--Zijn\n\tterugkomst.--Zes tegen vijftig.\n\n\nEr viel dus niet meer te twijfelen aan de plannen der zeeroovers. Zij\nhadden het anker op korten afstand van het eiland geworpen, en het\nwas blijkbaar, dat zij den anderen morgen met hun sloepen zich aan\nwal zouden begeven.\n\nCyrus Smith en zijn metgezellen stonden dus gereed om te handelen,\nmaar, hoe vast besloten zij ook waren, moesten zij de voorzichtigheid\ntoch niet uit het oog verliezen.\n\nMisschien konden zij hun tegenwoordigheid nog verbergen, ingeval de\nzeeroovers zich mochten bepalen de kust te onderzoeken, zonder tot\nhet binnengedeelte van het eiland door te dringen. Het kon inderdaad\nzeer goed wezen, dat zij geen ander plan hadden dan water in te nemen,\nen het was niet onmogelijk dat de brug, op ongeveer anderhalve mijl\nafstand van de monding, en de verschillende werkplaatsen bij de\nschoorsteenen aan hun oog ontsnapten.\n\nMaar waarom hadden zij die vlag geheschen? Waartoe dat\nkanonschot? Niets dan bluf, zoo het ten minste niet het teeken was van\nhet inbezitnemen van het eiland! Cyrus Smith wist thans, dat het schip\ngoed gewapend was. En wat hadden de kolonisten van het eiland Lincoln\nom het kanonschot der zeeschuimers te kunnen beantwoorden? Niets dan\neenige geweren.\n\n\"In elk geval,\" merkte Cyrus Smith op, \"bevinden wij ons in\neen onoverwinlijke positie. De vijand kan de opening van de\nuitloozingsplaats niet ontdekken, daar die thans onder takkenbossen\nen groen verborgen is, en dientengevolge is het hem ook onmogelijk\nhet Rotshuis binnen te dringen.\"\n\n\"Maar onze tuinen! ons pluimgedierte, onze kraal, ja alles!\" riep\nPencroff uit, terwijl hij met den voet stampte. \"Zij kunnen alles\nverwoesten, en alles in weinige uren vernielen!\"\n\n\"Alles, Pencroff, en wij kunnen het hun volstrekt niet\nverhinderen!\" antwoordde de ingenieur.\n\n\"Zijn er veel? Dit is nu nog de vraag,\" merkte de reporter op. \"Zoo\nhet slechts een dozijn is, kunnen wij ze wel weerhouden, maar veertig,\nvijftig, misschien wel meer....!\"\n\n\"Mijnheer Cyrus,\" zeide Ayrton toen tot den ingenieur, \"wilt ge mij\n\u00e9\u00e9n ding toestaan?\"\n\n\"Wat dan, mijn vriend?\"\n\n\"Dat ik naar het schip ga en zie hoe sterk zijn bemanning is.\"\n\n\"Maar, Ayrton....\" antwoordde de ingenieur aarzelend, \"gij waagt\nuw leven....\"\n\n\"Waarom, mijnheer Cyrus?\"\n\n\"Het is meer dan uw plicht.\"\n\n\"Ik moet ook meer dan mijn plicht doen,\" antwoordde Ayrton.\n\n\"Gij wilt met onze prauw naar het schip gaan?\" vroeg Gideon Spilett.\n\n\"Neen, mijnheer, ik zal er heen zwemmen. De prauw kan niet daar komen,\nwaarheen een mensch zijn weg vindt.\"\n\n\"Weet ge wel dat de brik een en een kwart mijl van de kust verwijderd\nis,\" merkte Harbert op.\n\n\"Ik ben een goed zwemmer, Harbert.\"\n\n\"Gij zet uw leven op het spel,\" hernam de ingenieur.\n\n\"Het doet er niet toe,\" antwoordde Ayrton. \"Mijnheer Cyrus het is een\nweldaad, die ik u verzoek. Misschien is het een middel om mij in mijn\neigen oog een weinig te verheffen!\"\n\n\"Ga, Ayrton,\" gaf de ingenieur ten antwoord, die gevoelde dat, zoo\nhij weigerde, dit den vroegeren misdadiger, die thans eerlijk man\nwas geworden, zou grieven.\n\n\"Ik zal u vergezellen,\" zeide Pencroff.\n\n\"Gij vertrouwt mij niet!\" riep Ayrton getroffen uit; daarop voegde\nhij er onderworpen bij: \"Helaas!\"\n\n\"Neen, neen Ayrton,\" sprak Cyrus Smith levendig, \"neen Ayrton,\nPencroff wantrouwt u niet, gij hebt zijn woorden verkeerd begrepen.\"\n\n\"Inderdaad,\" zeide de matroos, \"ik stel Ayrton slechts voor hem\ntot het eilandje te vergezellen, het kan zijn, hoewel het niet\nwaarschijnlijk is, dat eenige van die schelmen op de kust zwerven,\nen twee mannen zijn dan niet te veel, om te waarschuwen. Ik zal dus\nop het eilandje wachten en hem alleen naar het schip laten gaan,\ndaar, hij zelf aangeboden heeft dit te doen.\"\n\nToen de zaak alzoo geschikt was, nam Ayrton de noodige maatregelen tot\nzijn vertrek. Zijn plan was gevaarlijk, maar hij kon slagen, daar het\neen zeer donkere nacht was. Wanneer hij eenmaal het schip had bereikt,\nzou hij wel een middel vinden om het aantal zeeschuimers te verkennen,\nen misschien ook wel iets omtrent hunne plannen te vernemen.\n\nAyrton en Pencroff begaven zich naar de kust, gevolgd door hun\nvrienden. Ayrton ontkleedde zich, wreef zijn lichaam met vet in,\nwaardoor hij minder van de temperatuur, die toch nog vrij koud was,\nzou te lijden hebben. Het was zeer wel mogelijk, dat hij verscheidene\nuren in het water zou moeten doorbrengen.\n\nPencroff en Nab gingen in dien tusschentijd de prauw halen, die\neenige honderden schreden hooger lag en toen zij terug kwamen, was\nAyrton gereed.\n\nZij wierpen een deken over zijn schouders en de kolonisten drukten\nhem de hand.\n\nAyrton scheepte zich met Pencroff in.\n\nHet was toen half elf; hun makkers begaven zich naar de Schoorsteenen\nom daar hun terugkomst af te wachten.\n\nZij hadden spoedig het kanaal overgestoken en de prauw had nu den\ntegenovergestelden oever van het eilandje bereikt. Zij moesten\nnu voorzichtig te werk gaan, want het kon zeer wel wezen dat de\nroovers zich in dit gedeelte bevonden. Maar toen zij alles aandachtig\nhadden gadegeslagen, bleek het duidelijk dat het eilandje verlaten\nwas. Ayrton en Pencroff legden snel den weg af, daarop wierp de eerste\nzich zonder aarzelen in zee, en zwom onhoorbaar in de richting van\nhet schip, hetwelk hij, doordat zij licht ontstoken hadden, goed kon\nzien. Pencroff verborg zich tusschen een der klippen en wachtte daar\nde terugkomst van zijn makker af. Ayrton zwom flink door. Zijn hoofd\nwas ternauwernood zichtbaar, en zijn oogen waren steeds op de brik\ngevestigd, waarvan de lichten zich in de golven weerkaatsten. Hij\ndacht aan niets dan aan den plicht, dien hij beloofd had te vervullen,\nen geenszins aan het gevaar dat hij liep, niet alleen aan boord van\nhet schip, maar ook in deze wateren, waarin het wemelde van haaien. De\nstroom voerde hem mede, en hij verwijderde zich snel van de kust.\n\nEen half uur later had Ayrton, zonder gehoord noch gezien te zijn,\nden boegspriet bereikt. Hij haalde toen diep adem, hief zich tusschen\nde kettingen op, en slaagde er zoo in het uiteinde van de plecht te\nnaderen. Daar hingen eenige broeken van de matrozen te drogen. Hij\ntrok er een aan en luisterde toen met ingehouden adem. Men sliep nog\nniet aan boord van de brik. Integendeel. Hij hoorde praten, zingen\nen lachen. Vooral de volgende woorden, die met menigen vloek gepaard\ngingen, trokken zijn aandacht.\n\n\"Onze brik is een goede aanwinst!\"\n\n\"De Speedy loopt goed. Zij doet haar naam eer aan!\"\n\n\"Alle matrozen van Norfolk kunnen ons gerust nazetten! Zij komen toch\nte laat!\"\n\n\"Hoezee voor onzen kapitein Bob Harvey!\"\n\nMen kan zich voorstellen welk een gevoel zich van Ayrton meester\nmaakte bij het hooren van dit gesprek, toen hij in Bob Harvey een\nzijner oude makkers uit Australi\u00eb herkende, een stoutmoedig zeeman,\ndie met zijn misdadige plannen was voortgegaan. Bob Harvey had zich,\nterwijl hij zich op het eiland Norfolk bevond, meester gemaakt\nvan de brik, die goed voorzien was van wapenen, krijgsvoorraad en\nnog andere voorwerpen en op het punt stond haar koers naar een der\nSandwich-eilanden te richten. De geheele bende was aan boord gekomen.\n\nDe zeeschuimers spraken op luiden toon; zij vertelden van hun\nrooverijen, terwijl zij overmatig dronken, en ziehier wat Ayrton er\nvan begreep:\n\nDe bemanning van de Speedy bestond geheel uit engelsche gevangenen,\ndie te Norfolk ontsnapt waren.\n\nDit eiland Norfolk, in het oosten van Australi\u00eb gelegen, is\nhet verblijf van de grootste en meest onhandelbare engelsche\nmisdadigers. Er wonen er daar ongeveer vijf honderd, die onder de\nstrengste discipline staan, en bewaakt worden door honderd vijftig\nsoldaten en honderd vijftig ambtenaren, welke onder een gouverneur\nstaan. Het is onmogelijk zich een vereeniging voor te stellen die uit\ngrooter boeven is samengesteld dan deze. Soms, hoewel zeer zelden en\nondanks het toezicht, maken zij zich van schepen meester, waarmede\nzij dan den Polynesischen Archipel doorkruisen. Dit was aan Bob\nHarvey en zijn makkers ook gelukt. Dit had Ayrton vroeger ook willen\ndoen. Bob Harvey had zich van de Speedy meester gemaakt, en een jaar\nlang was dit het schip der zeeschuimers, onder bevel van Bob Harvey,\ndie Ayrton uit vroeger dagen kende.\n\nDe roovers waren voor het grootste gedeelte vereenigd in de kajuit,\nhet achterste gedeelte van het schip, maar sommigen lagen nog op het\ndek te praten. De gesprekken gingen altijd gepaard met schreeuwen\nen de ruwste vloeken. Ayrton vernam dat het toeval de Speedy in de\nnabijheid van Lincoln gevoerd had. Bob Harvey had er nog nooit den\nvoet gezet, maar het voorgevoel van Cyrus Smith werd bewaarheid:\nnu zij dit onbekende land, waarvan geen kaart melding maakte,\nop hun weg ontmoetten, hadden zij het plan gevormd dit eiland te\nbezoeken, en ingeval het hun beviel zouden zij de brik in de haven\nlaten liggen. Maar wat het hijschen van de vlag en het lossen van\neen kanonschot betrof, dit hadden zij uit louter pocherij gedaan,\nuit zucht tot navolging der oorlogsschepen. Het was geen signaal en\ngeen gemeenschap bestond er tusschen de ontsnapten van Norfolk en\nhet eiland Lincoln.\n\nDe woonplaats der kolonisten verkeerde dus in groot gevaar. Het eiland\nmet zijn haven, zijn verschillende werkplaatsen en levensbehoeften,\nhet Rotshuis eindelijk waren een uitmuntende schuilplaats voor de\nmisdadigers. Zeker zouden zij het leven van de kolonisten niet ontzien,\nen zou de eerste zorg van Bob Harvey en zijn makkers wezen hen om te\nbrengen. Cyrus Smith en de zijnen hadden dus niet eens de kans om te\nkunnen ontvluchten of zich in het binnengedeelte van het eiland te\nverbergen, daar de roovers er hun zetel wilden vestigen, en zoo de\nSpeedy al vertrok om op buit uit te gaan, zouden toch zeker eenigen\nvan de bemanning achterblijven, ten einde alles in orde te maken. Zij\nmoesten dus strijden, zij moesten al die schelmen tot den laatsten\ntoe dooden, geen medelijden hebben, en elk middel zou goed wezen,\nwaardoor dit doel kon worden bereikt. Zoo dacht Ayrton en hij wist\ndat Cyrus Smith van dezelfde meening was.\n\nMaar de tegenstand, en in het laatste geval, de overwinning, waren\ndie mogelijk? Dit hing af van de wapenen, die de brik tot haar dienst\nhad en van het aantal koppen, die zij voerde.\n\nDit besloot Ayrton, het mocht kosten wat het wilde, te weten te komen,\nen toen zij, nadat er een uur verstreken was, langzamerhand kalmer\nwerden en de meeste bandieten in slaap waren gevallen, waagde Ayrton\nhet tot het dek van de Speedy door te dringen, maar daar de lichten\nwaren uitgegaan, heerschte er diepe duisternis.\n\nHij klom dus over de verschansing, langs den boeg, en bereikte toen\nhet voordek. Daar sloop hij tusschen de slapende roovers door en deed\nzoo de ronde van het schip; hij ontdekte spoedig dat het gewapend\nwas met vier kanonnen, die kogels van acht \u00e0 tien pond konden schieten.\n\nEen tiental mannen lagen op het dek te slapen, maar het was zeer wel\nmogelijk, dat zich een grooter aantal in de kajuit bevond. Bovendien\nhad Ayrton gemeend te verstaan, dat zij met hun vijftigen waren. Dit\nwas zeer veel tegenover de zes kolonisten! Maar gelukkig zou Cyrus\nSmith, dank zij de toewijding van Ayrton, niet onverhoeds overvallen\nworden; hij zou weten, hoe sterk zijn vijanden waren en zou in verband\nhiermede de noodige maatregelen kunnen nemen.\n\nEr bleef nu voor Ayrton niets anders over dan terug te keeren en zijn\nvrienden in kennis te stellen met hetgeen hij gehoord en gezien had,\nen hij stond op het punt weder naar het voorste gedeelte van het\nschip te gaan, om weer weg te zwemmen. Maar toen nam de man, die\nbesloten had meer dan zijn plicht te doen, plotseling een heldhaftig\nbesluit. Hij wilde zijn leven opofferen, om dat der kolonisten te\nredden. Cyrus Smith zou zeker aan vijftig man geen weerstand kunnen\nbieden. Toen kwamen zijn redders hem voor den geest, zij die van hem\nweder een eerlijk man hadden gemaakt, aan wie hij alles verplicht\nwas; zij zouden zonder mededoogen gedood worden, hun werk vernield,\nen hun eiland veranderd worden in een roofnest! Hij zeide tot zich\nzelf, dat hij, Ayrton, de oorzaak van al deze rampen was, daar zijn\noude makker Bob Harvey slechts zijn eigen plannen had verwezenlijkt,\nen een gevoel vol afschuw maakte zich van hem meester. Toen kwam een\nonwederstaanbare lust bij hem op, om de brik en allen die er op waren\nin de lucht te doen springen. Ayrton zou wel is waar hierbij ook zijn\nleven verliezen, maar hij zou zijn plicht doen.\n\nHij aarzelde dus niet. Het ruim te bereiken waar het kruit geborgen\nlag, was zeer gemakkelijk. Kruit zou er op zulk een schip stellig in\novervloed wezen en hij had slechts een lont noodig om het schip in een\noogwenk te vernietigen. Ayrton sloop behoedzaam naar het tusschendek,\nwaar velen lagen te slapen, of liever in een roes gedompeld waren. Er\nbrandde een licht aan den voet van den grooten mast, waaraan een\nwapenrek was bevestigd, dat een aantal vuurwapenen bevatte.\n\nAyrton nam een revolver en overtuigde zich dat deze goed geladen\nwas. Meer had hij niet noodig om zijn verdelgingsplan te volvoeren. Hij\nbegaf zich dus naar het achtergedeelte, waar zich de kruitkamer\nbevond. Toch was het moeilijk om zich in dat gedeelte een weg te\nbanen, zonder een enkele half ingeslapen zeeroover te raken. Nu\neens kreeg hij een vloek, dan een trap. Ayrton was meer dan eens\ngenoodzaakt stil te staan. Maar eindelijk bereikte hij de deur van\nde achterkajuit en vond hij den toegang tot de kruitkamer. Hij moest\ndie open breken. Hij kon de deur niet openen zonder eenig gedruisch\nte maken. Maar met zijn krachtige hand slaagde hij er in; het slot\nsprong.... de deur was geopend....\n\nOp hetzelfde oogenblik voelde Ayrton een hand op zijn schouder.\n\n\"Wat doet gij daar?\" vroeg op ruwen toon een man van reusachtige\ngestalte, die plotseling uit de schaduw te voorschijn trad en het\nlicht van een lantaarn op Ayrton's gelaat deed schijnen.\n\nAyrton sprong achteruit. Plotseling had hij bij het schijnsel van\nden lantaarn zijn ouden medegevangene Bob Harvey herkend, maar deze\nhad zich zijner zeker niet herinnerd, daar hij dacht dat Ayrton reeds\nsedert lang dood was.\n\n\"Wat doet gij daar?\" zeide Bob Harvey en greep hem bij den riem dien\nhij om zijn middel had.\n\nMaar Ayrton gaf geen antwoord, rukte zich van den hoofdman los en\nwierp zich in de kajuit. E\u00e9n pistoolschot onder die vaten kruit,\nen alles was geschied....\n\n\"Overal mannen!\" schreeuwde Bob Harvey.\n\nTwee of drie roovers waren op dit geroep ontwaakt, snelden naar\nAyrton en trachtten hem op den grond te werpen. De krachtige Ayrton\nrukte zich los. Tweemaal loste hij een schot en twee roovers stortten\nneder, maar een stoot met een mes, dien hij niet had kunnen ontwijken,\ntrof hem in den schouder.\n\nAyrton begreep thans dat hij zijn besluit niet kon volvoeren.\n\nBob Harvey had de deur gesloten, en hij hoorde reeds op het\ntusschendek een luid gestommel, veroorzaakt door het ontwaken der\noverige roovers. Hij moest zich zelf sparen om aan de zijde van Cyrus\nSmith te kunnen strijden. Er schoot hem dus niets anders over dan te\nvluchten! Maar was dit nog mogelijk? Dit was zeer onzeker, hoewel\nhij tot het uiterste in staat was om zich weder bij zijn vrienden\nte voegen.\n\nNog viermaal kon hij schieten. Twee keer loste hij een schot,\nbeiden op Bob Harvey gemikt, maar geen een trof hem, althans niet\nernstig. Ayrton maakte dus gebruik van een oogenblik rust, snelde naar\nde trap en bereikte op die wijze het dek. Toen hij het licht genaderd\nwas, sloeg hij dit uit en een volslagen duisternis omringde hem,\nwaardoor zijn vlucht begunstigd werd. Twee of drie roovers, ontwaakt\ndoor het gedruisch, kwamen op dit oogenblik de trap af. Een vijfde\npistoolschot van Ayrton wierp een van hen naar beneden; de andere\nhierdoor verschrikt, deinsde terug, niets begrijpende van hetgeen er\ngebeurde. Ayrton was in twee sprongen op het dek, en drie seconden\nlater, nadat hij eerst nog zijn revolver gelost had op een der roovers,\ndie hem bij den hals greep, sprong hij over de borstwering en wierp\nzich in zee.\n\nHij had nog geen zes slagen gedaan, of reeds regende het kogels om\nhem heen.\n\nWelke aandoening moest zich van Pencroff meester maken, die verlaten\nop een rots zat, en van Cyrus Smith, den reporter, Harbert en Nab\nin de Schoorsteenen, toen zij die schoten aan boord van het schip\nhoorden. Zij waren naar het strand gesneld, hielden hun geweren gereed,\nom elken aanval af te weren. Voor hen bestond er niet de minste twijfel\nmeer! Ayrton, overvallen door de roovers, was door hen omgebracht,\nen misschien zouden die ellendelingen van den nacht gebruik maken om\neen aanval op het eiland te wagen!\n\nEen half uur verliep er. Het schieten was ge\u00ebindigd, maar noch\nAyrton noch Pencroff keerden terug. Had de landing dan reeds plaats\ngehad? Moesten zij Ayrton en Pencroff niet ter hulp snellen? Maar\nhoe? De zee was op dit oogenblik hoog; het kanaal konden zij dus niet\noversteken. Zij hadden de prauw niet tot hunne beschikking. Men kan\ndus begrijpen in welk een stemming de kolonisten verkeerden.\n\nTegen half een bereikte een prauw den oever. Het was Ayrton, die\nlicht gewond en Pencroff, die heelhuids bij hun vrienden terugkeerden.\n\nTerstond begaven allen zich naar de Schoorsteenen. Daar vertelde Ayrton\nhet voorgevallene en verborg ook zijn plan niet om de brik in de lucht\nte doen springen. Allen drukten Ayrton de hand, die niet ontveinsde\ndat hun toestand van zeer ernstigen aard was. De roovers waren nu\ngewaarschuwd. Zij wisten dat het eiland Lincoln bewoond was. Zij\nzouden nu in grooter getale en beter gewapend aan wal gaan. Zij\nzouden niets ontzien. Wanneer de kolonisten in hun macht vielen,\nhadden zij niet het minste medelijden te verwachten!\n\n\"Welnu, wij zullen weten hoe te sterven,\" zeide de reporter.\n\n\"Laten wij naar binnen gaan en op onze hoede wezen,\" antwoordde\nde ingenieur.\n\n\"Bestaat er eenige kans om ons er uit te redden, mijnheer Cyrus?\" vroeg\nde matroos.\n\n\"Ja, Pencroff.\"\n\n\"Zoo, zoo; zes tegen vijftig.\"\n\n\"Ja! zes!.... zonder te rekenen op....\"\n\n\"Waarop?\" vroeg Pencroff.\n\nCyrus antwoordde niet, maar hij hief zijn hand ten hemel.\n\n\n\n\n\nXIII.\n\n\tDe nevel trekt op.--Maatregelen van den ingenieur.--Drie\n\tposten.--Ayrton en Pencroff.--De eerste stap.--Twee\n\tlandingssloepen.--Op het eilandje.--Zes veroordeelden\n\taan land.--De brik licht het anker.--De kogels der\n\tSpeedy.--Wanhopende toestand.--Onverwachte ontknooping.\n\n\nDe nacht ging verder rustig voorbij. De kolonisten waren op hun hoede\nen verlieten hun post bij de Schoorsteenen niet. De roovers schenen\ngeen poging tot ontscheping te doen. Nadat zij het laatste schot,\nhetwelk op Ayrton gericht was, hadden gelost, vernamen zij niet het\nminste geraas, dat de tegenwoordigheid van het schip in den omtrek\nvan het eiland verraadde. Des noods zou men zelfs kunnen denken dat\nmen het anker gelicht had, omdat men met een te sterke tegenpartij\nmeende te doen te hebben, en dat men zich uit deze streken had\nverwijderd. Maar dit was toch niet zoo: toen de dageraad aanbrak,\nkonden de kolonisten door den optrekkenden nevel duidelijk een dichte\nmassa onderscheiden. Het was de Speedy.\n\n\"Luistert, mijne vrienden,\" zeide de ingenieur. \"Naar hetgeen mij\nhet best toeschijnt te doen, moeten wij vooral zorgen de roovers\nin de meening te brengen, dat dit eiland vrij talrijk bevolkt is,\nen dus natuurlijk in staat weerstand te bieden. Ik stel dus voor om\nons in drie\u00ebn te verdeelen; de eerste groep zal bij de Schoorsteenen\nde wacht houden, de tweede aan den mond van de Mercy. Wat de derde\nbetreft, ik geloof dat het goed zal wezen, als deze dan op het eilandje\npost vat, zoodat zij elke poging tot ontscheping verhinderen of ten\nminste voor het oogenblik tegenhouden kan. Wij hebben twee karabijnen\nen vier geweren tot onzen dienst. Allen zijn dus gewapend en aan\nkruit ontbreekt het ons niet. Wij worden door de rotsen beschut,\ndus hebben wij van hun kogels, zelfs niet van hun kanonnen iets te\nduchten. Alleen moeten wij zorgen, dat wij niet man tegen man met hen\nstrijden moeten, want de roovers zijn veel talrijker. Dus moeten wij\nzorgen, dat zij zich niet ontschepen, maar tevens, dat wij ons niet\nblootgeven; sparen wij dus ons kruit en lood niet. Laat ons schieten,\nzoo vaak wij kunnen, maar altijd zorgen dat we raken. Elk van ons\nheeft acht of tien vijanden te dooden!\"\n\nCyrus Smith had hen met de grootste kalmte op de hoogte van hun\ntoestand gesteld, en hij had alles geregeld alsof hij eenigen arbeid\nbestuurde, in plaats van een veldslag. Allen keurden dan ook zonder\ntegenspraak, zijn raad goed. Het kwam er slechts op aan, voordat de\nnevel geheel was opgetrokken, hun posten in te nemen. Nab en Pencroff\nbegaven zich terstond naar het Rotshuis om daar kruit en wapenen\nte halen. Gideon Spilett en Ayrton, beiden goede schutters namen de\njuistheids-karabijnen. De vier geweren werden verdeeld tusschen Cyrus\nSmith, Nab, Pencroff en Harbert.\n\nCyrus en Harbert bleven bij de Schoorsteenen, en hadden dus ook\nhet toezicht over het strand. Gideon Spilett en Nab moesten bij de\nMercy waken.\n\nAyrton en Pencroff gingen met de prauw naar het eilandje waar zij\nelk een post in namen.\n\nIngeval zij een ontscheping niet konden verhinderen, zouden Pencroff\nen Ayrton terstond met de prauw terugkeeren en dat gedeelte hetwelk\nhet meest bedreigd werd, helpen verdedigen.\n\nV\u00f3\u00f3r elk zich naar zijn post begaf, drukten de kolonisten elkaar\nde hand.\n\nZij konden nog onmogelijk ontdekt worden, daar het geen helder dag\nwas. Maar weldra lag de brik voor hen en konden zij den zwarten wimpel\nduidelijk onderscheiden.\n\nDe Speedy vertoonde zich nu in haar geheel. Cyrus Smith kon door\nzijn verrekijker zien dat een dertigtal matrozen op het dek heen\nen weer gingen, en dat twee anderen, op den bezaansmast zittende,\nmet de meeste aandacht het eiland beschouwden.\n\nEindelijk bespeurden de kolonisten tegen acht uur eenige beweging\naan boord van de Speedy. Een bootje werd in zee gelaten met zeven\nman. Hun doel was ongetwijfeld om een nader onderzoek in te stellen;\nmaar zeker hadden de boeven geen plan te ontschepen, want dan zouden\nzij talrijker wezen.\n\nPencroff en Ayrton achter een der rotsen verborgen, zagen de roovers\nrecht op zich aankomen. De boot naderde zeer voorzichtig. Nog slechts\ntwee kabellengten was zij van het eilandje verwijderd.\n\nPlotseling werden er twee schoten gelost. Een licht rookwolkje steeg\nboven de rotsen van het eiland. De man aan het roer en de man met\nhet dieplood, stortten neder. Twee mannen vielen. Ayrton en Pencroff\nhadden, tegelijkertijd, er elk een getroffen.\n\nBijna op hetzelfde oogenblik dreunde een kanonschot, een vurige vlam\nschoot uit de wanden der brik en een kogel trof slechts de rotsen;\nde beide schutters bleven ongedeerd.\n\nDe boot keerde intusschen niet, zooals zij verwacht hadden, naar het\nschip terug; de matrozen roeiden uit alle macht de zuidelijke punt\nvan het eilandje om, ten einde buiten het bereik der kogels te komen.\n\nThans volgden zij de richting naar den mond van de Mercy; zeker\nwilden zij van die zijde het kanaal binnenloopen, en de kolonisten\ndie op het eilandje wacht hielden in den rug aanvallen, zoodat deze\ndan tusschen twee vuren kwamen, namelijk van de sloep en van de brik,\nwat voor hen een hoogst ongunstige toestand zou zijn. Een kwartier\nverliep er, terwijl de boot de richting volgde. Alles bleef doodstil\nin de lucht en op de wateren. Pencroff en Ayrton verlieten hun post\nnog niet, hetzij dat ze zich nog niet aan de belegeraars wilden\nvertoonen en dus blootgesteld zouden zijn aan de kanonnen van de\nSpeedy; ofwel omdat zij op Nab en Gideon Spilett rekenden, die aan\nde monding van de Mercy waakten, op Cyrus Smith en Harbert, die in de\nSchoorsteenen op wacht waren. Twintig minuten na het eerste kanonschot,\nwas de boot op twee kabellengten van de Mercy verwijderd. Daar het\nwater op kwam zetten, voelden de roovers zich hoe langer hoe meer\nnaar den oever getrokken en konden zij met moeite in het midden\nvan het kanaal blijven. Maar toen zij vlak voor de monding waren,\nwerden zij begroet met twee kogels, en twee mannen vielen weder in\nde boot. Nab en Spilett hadden goed geraakt. Spoedig daarop zond de\nbrik een tweeden kogel, maar deze had weder geen andere uitwerking,\ndan dat hij eenige rotsblokken verbrijzelde.\n\nEr waren thans slechts drie ongekwetste mannen meer in de boot. Door\nden stroom meegevoerd, schoot zij het kanaal met de snelheid van\neen pijl binnen, vloog voorbij Cyrus Smith en Harbert, die hen nog\nniet genoeg in de nabijheid achtten om een schot te lossen; daarop\nroeiden de boeven de noordpunt van het eiland om, met de twee riemen,\ndie hun restten, ten einde de brik te bereiken.\n\nTot nog toe hadden de kolonisten zich niet te beklagen. De kansen\nstonden slecht voor de tegenpartij. Deze had reeds vier gewonden,\nmisschien wel dooden; zij, daarentegen, waren niet gewond, en\ngeen kogels waren er verloren gegaan. Zoo de roovers op deze wijs\nvoortgingen, en met de boot wilden beproeven aan wal te komen, zouden\nzij ze een voor een kunnen neerschieten.\n\nCyrus Smith had dus goed gezien. Een half uur verliep er eer de boot\nde Speedy was genaderd. Men hoorde een oorverdoovend geschreeuw toen\nde gewonden aan boord kwamen en twee \u00e0 drie kanonschoten werden er\ngelost, maar die niet de minste uitwerking hadden.\n\nMaar thans sprongen een twaalftal matrozen, dronken van woede en\nmisschien ook tengevolge van de buitensporigheden van den vorigen\nnacht, in de sloep. Een tweede sloep werd uitgezet, waarin anderen\nplaats namen, en terwijl de een recht op het eilandje afging, trachtte\nde ander de Mercy binnen te varen, om er de kolonisten uit te drijven.\n\nDe toestand werd voor Pencroff en Ayrton onhoudbaar en zij begrepen\nthans dat ze zich bij hun vrienden moesten voegen. Toch wachtten zij\nnog totdat de eerste sloep binnen hun bereik was, om twee kogels,\ndie goed gemikt waren, af te schieten, wat opnieuw wanorde bij de\nbemanning deed ontstaan. Daarop verlieten Pencroff en Ayrton hun\npost, wierpen zich in de prauw en hadden spoedig de Schoorsteenen\nbereikt, op het oogenblik dat de tweede boot aan de zuidelijke punt\nwas. Ternauwernood hadden zij Cyrus Smith en Harbert bereikt of het\neiland was in de macht der zeeroovers en de matrozen uit de eerste\nsloep doorkruisten het eilandje in alle richtingen.\n\nOp hetzelfde oogenblik knalden er opnieuw schoten van den post bij\nde Mercy, waar thans de tweede sloep was genaderd. Twee van de acht\nmatrozen werden doodelijk gewond door de kogels van Gideon Spilett en\nNab; en de boot zelf werd tegen de klippen verbrijzeld. Maar de zes\noverigen hielden hun wapenen boven het hoofd, zorgende dat die niet\nvochtig werden, en slaagden er eindelijk in aan wal te komen. Toen zij\nbemerkten te dicht onder het vuur te zijn, vluchtten zij in allerijl\nnaar het Wrakpunt, buiten het bereik der kogels.\n\nHun toestand was dus deze: op het eilandje twaalf bandieten,\nwaarvan verscheidene gewond waren, maar die toch nog een sloep tot\nhun beschikking hadden; op het eiland zes roovers, maar deze konden\nhet Rotshuis niet naderen, want zij konden de rivier niet oversteken\ndaar de bruggen weggenomen waren.\n\n\"Dat gaat goed!\" had Pencroff gezegd, terwijl hij naar de Schoorsteenen\nijlde, \"wat denkt gij er van, mijnheer Cyrus?\"\n\n\"Ik denk,\" gaf de ingenieur ten antwoord, \"dat de strijd een anderen\nvorm gaat aannemen, want men kan niet veronderstellen dat de boeven\nin zulk een ongunstigen toestand op deze wijs zullen handelen!\"\n\n\"Zij zullen het kanaal niet oversteken. De karabijnen van Ayrton\nen Spilett zijn daar om hun dat te verhinderen. Gij weet wel dat ze\nverder dan een mijl dragen.\"\n\n\"Zeker,\" antwoordde Harbert, \"maar wat vermogen twee karabijnen tegen\nde kanonnen van de brik?\"\n\n\"Wel de brik is nog niet in het kanaal!\" riep Pencroff.\n\n\"Maar wanneer zij er in komt?\" vroeg Cyrus Smith.\n\n\"Dat is onmogelijk, want zij zou daar verbrijzeld worden!\"\n\n\"Het is zeer wel mogelijk,\" antwoordde Ayrton. \"De misdadigers kunnen\nvan het hooge water gebruik maken, om het kanaal binnen te loopen!\"\n\n\"Duizend duivels!\" riep Pencroff, \"het schijnt waarlijk dat de schurken\nhet anker lichten!\"\n\n\"Misschien zullen we wel genoodzaakt zijn om in het Rotshuis de wijk\nte nemen?\" merkte Harbert op.\n\n\"Laten wij wachten!\" antwoordde Cyrus Smith.\n\n\"Maar Nab en mijnheer Spilett?....\" zeide Pencroff.\n\n\"Zij zullen in tijds bij ons wezen. Houd u gereed, Ayrton. Thans\nkomen uw karabijn en die van Spilett aan de beurt.\"\n\nHet was maar al te waar! De Speedy begon haar anker te lichten en\nscheen het eilandje te willen naderen. De roovers waren slechts met\ngeweren gewapend en konden dus niet het minste kwaad doen aan de\nkolonisten, of deze verborgen waren in de Schoorsteenen, dan wel\nbij de monding der Mercy; maar zij, van hun kant, wisten niet dat\nde kolonisten ook voorzien waren van karabijnen die ver droegen en\nachtten zich dus in veiligheid. Daarom stelden zij zich dus ook niet\nverdekt op, toen zij op het eilandje geland waren.\n\nDe waan was slechts van korten duur. De karabijnen van Ayrton en\nSpilett lieten zich spoedig hooren en hadden voor de boeven een\nnoodlottige uitwerking. Twee vielen ter aarde. De overigen vluchtten\naan boord van het schip.\n\n\"Acht minder!\" riep Pencroff uit. \"Waarlijk, men zou zeggen dat\nSpilett en Ayrton elkander waarschuwden als ze vuur wilden geven.\"\n\n\"Mannen!\" antwoordde Ayrton, \"de brik komt hierheen.\"\n\nEenige oogenblikken later riep Pencroff uit:\n\n\"Daar komen de roovers!\"\n\nThans hadden Spilett en Nab zich bij de overigen gevoegd. Zij hadden\nniet het minste letsel bekomen; maar allen achtten het nu raadzamer\nden post bij de Mercy te verlaten.\n\n\"Hebt gij eenig plan gemaakt, Cyrus?\" vroeg de reporter.\n\n\"Wij moeten, terwijl wij nog tijd daartoe hebben, ons in het Rotshuis\nbergen.\"\n\nZij moesten geen oogenblik verloren laten gaan; want de Speedy was nog\nslechts op korten afstand en de kogels vlogen in alle richtingen. Zij\nwierpen zich in den heischtoestel en bereikten den ingang van her\nRotshuis, waar Top en Jup den vorigen dag waren opgesloten. Weldra\nwaren zij in de groote zaal. Het was tijd. De kolonisten zagen reeds\nde Speedy in kruitdamp gehuld door het kanaal stoomen. Zij moesten\nzich zelfs verschuilen, want het eene schot volgde het andere en de\nkogels der vier kanonnen troffen in den blinde zoowel den post aan\nde Mercy als de Schoorsteenen. De rotsen werden verbrijzeld en bij\nelk schot steeg er een luid gejuich op.\n\nToch was het te voorzien, dank zij de voorzorgen van Cyrus Smith,\ndat het Rotshuis vrij zou blijven, toen plotseling een kogel door de\ndeur drong in den voorgang.\n\n\"Vervloekt! Wij zijn ontdekt!\" riep Pencroff.\n\nHun toestand was hopeloos, want weldra regende het kogels in het\nRotshuis. Hun schuilplaats was ontdekt. Zij konden geen weerstand\nbieden. Er schoot hun niets over dan zich in het bovenste gedeelte\nvan het Rotshuis te bergen, en hun woning aan de verwoesting prijs\nte geven, toen plotseling een doffe dreun hun ooren trof, die door\neen vreeselijken gil gevolgd werd.\n\nCyrus Smith en zijn makkers snelden naar het venster.... De brik\nonweerstaanbaar opgeheven door een waterzuil, was in twee\u00ebn gespleten\nen binnen tien minuten was er niets meer van het geheele vaartuig\nte bespeuren.\n\n\n\n\n\nXIV.\n\n\tDe kolonisten op de kust.--Ayrton en Pencroff redden de\n\toverblijfselen.--Gesprek onder het ontbijt.--De redeneering\n\tvan Pencroff.--Bezoek aan den romp van de brik.--De kruitkamer\n\tongedeerd.--Nieuwe rijkdom.--De laatste overblijfselen.\n\n\n\"Zij zijn in de lucht gesprongen!\"\n\n\"Ja, het is alsof Ayrton de lont in het kruit had geworpen!\" antwoordde\nPencroff, terwijl hij, gevolgd door Nab en Harbert, naar de opening\nsnelde.\n\n\"Maar wat is er gebeurd?\" vroeg Gideon Spilett, nog ten hoogste\nverbaasd over deze onverwachte ontknooping.\n\n\"Ditmaal zullen wij het weten!....\" antwoordde de ingenieur opgewonden.\n\n\"Wat zullen wij weten?\"\n\n\"Later! later! Kom Spilett.\"\n\n\"Het voornaamste is thans dat de zeeroovers uitgeroeid worden!\"\n\nCyrus Smith voerde met deze woorden den reporter en Ayrton mede naar\nhet strand, waar Pencroff, Nab en Harbert reeds stonden.\n\nMen zag niets meer van de brik, zelfs geen mast. Eenige overblijfselen\nkwamen langzamerhand bovendrijven, maar geen planken van het dek noch\nandere voorwerpen waaruit het schip was samengesteld. Dit was oorzaak,\ndat zij die plotselinge verdwijning van de Speedy moeilijk konden\nverklaren. Maar toch zag men spoedig daarop de twee masten met de\nzeilen boven komen. Zij haastten zich om deze schatten in hun bezit\nte krijgen. Ayrton en Pencroff sprongen in de prauw om de kostbare\nvoorwerpen aan wal te brengen.\n\nOp het oogenblik dat zij van wal zouden steken, riep Gideon Spilett\nhen terug met de woorden:\n\n\"En de zes boeven die op den rechteroever der Mercy geland zijn?\"\n\nZij hadden waarlijk de zes mannen vergeten, wier sloep tegen de\nklippen was verbrijzeld.\n\nNiets was er in die richting van de vluchtelingen te bespeuren. Het\nwas zeer waarschijnlijk dat zij, toen de brik uiteen was geslagen,\nnaar het binnengedeelte van het eiland waren gevlucht.\n\n\"Later zullen wij ons met hen bezighouden,\" zeide Cyrus Smith\ntoen. \"Zij kunnen nog gevaarlijk wezen, daar ze gewapend zijn, maar wij\nzijn zes tegen zes, de kansen staan dus gelijk. Alzoo spoed gemaakt!\"\n\nPencroff en Ayrton slaagden er in om door middel van touwen alles wat\ndreef op het strand v\u00f3or het Rotshuis te halen; daarna brachten zij\nde kooien met vogels, kisten en vaten in de Schoorsteenen. Ook vonden\nzij nog eenige lijken, Ayrton herkende dat van Bob Harvey terstond\nen zeide op fluisterenden toon tot zijn makker:\n\n\"Zoo ben ik geweest, Pencroff.\"\n\n\"Maar gij zijt het niet meer, beste Ayrton!\" antwoordde de matroos.\n\nToen alles zoo goed mogelijk geborgen was, besloten zij bij de\nSchoorsteenen hun ontbijt te gebruiken. Natuurlijk was het gebeurde\nsteeds het onderwerp van hun gesprek.\n\n\"Het is toch een wonder,\" herhaalde Pencroff, \"dat die schurken juist\nop het geschiktste oogenblik in de lucht gesprongen zijn! Want het\nRotshuis werd voor ons onhoudbaar!\"\n\n\"Maar kunt ge u begrijpen,\" vroeg de reporter, \"hoe het gebeurd is,\nen waardoor het springen van de brik teweeg is gebracht?\"\n\n\"Wel niets is natuurlijker, mijnheer,\" antwoordde Pencroff. \"Een\nzeerooversschip is geen oorlogsschip! Zeeschuimers zijn geen\nmatrozen! Zeker was de deur der kruitkamer geopend; daar zij\nonophoudelijk vuurden is, door de een of andere onvoorzichtigheid of\nonhandigheid, de kast gesprongen.\"\n\nEr waren echter verschijnselen die met de onderstelling van Pencroff\nvolkomen in strijd waren, en langen tijd hielden de kolonisten zich\nbezig met gissingen naar de oorzaak van het onheil, dat voor hen zulk\neen groot geluk was.\n\nTegen half twee besloten de kolonisten om met hun prauw naar de\nplaats te gaan, waar de brik gesprongen was. Het was jammer dat de\nbeide sloepen niet behouden waren gebleven; maar de eene was, zooals\nmen weet, bij de monding der Mercy stukgeslagen en geheel ongeschikt;\nde andere was tegelijk met de brik verdwenen.\n\nDe kolonisten bezagen nu den romp van de Speedy, en naarmate de zee\nafnam konden zij ontdekken, zoo niet de oorzaak van dit ongeval,\ndan toch de uitwerking.\n\n\"Duizend duivels!\" riep Pencroff, \"dat schip zal moeilijk te kalefaten\nzijn!\"\n\n\"Het is zelfs onmogelijk,\" meende Ayrton.\n\n\"In elk geval,\" merkte Gideon Spilett op, \"heeft het springen, zoo er\neen uitbarsting geweest is, een zeer zonderlinge uitwerking gehad. De\nromp van het schip is van binnen uit elkander gesprongen, in plaats\nvan het dek! Die groote openingen schijnen eer te weeg gebracht te\nzijn door het stooten tegen een klip dan wel door het springen van\nde kruitkamer!\"\n\n\"Er zijn geen klippen in het kanaal!\" hernam de matroos. \"Ik neem\nalles aan wat ge wilt, behalve het stooten op een klip.\"\n\n\"Laten wij tot in het binnenste van de brik trachten door te dringen,\"\nzeide de ingenieur. \"Misschien zullen wij dan iets meer van die\nverwoesting te weten komen.\"\n\nDit was het beste wat hun te doen stond; zij besloten verder alle\nschatten, die aan boord waren, bij elkander te voegen en alles wat\nhun mogelijk was te redden.\n\nHet was een waar fortuin. Wat zij vonden, was voor hen inderdaad\neen schat; een schip toch is een kleine wereld op zich zelf, en\nhet magazijn der kolonisten zou met een rijken voorraad van nuttige\nvoorwerpen vermeerderd worden.\n\nCyrus Smith en zijn makkers begaven zich met de bijl in de hand op\nhet dek. Allerlei kisten vonden zij er, en daar ze slechts korten tijd\nonder water hadden gestaan zou de inhoud nog wel niet beschadigd wezen;\nzij slaagden er dan ook in alles in de prauw in veiligheid te brengen.\n\nMet vreugde ontdekten de kolonisten, dat de lading van de brik van\nalles bevatte: een volledige voorraad van werktuigen en kleederen was\ner voorhanden. Het was zeer waarschijnlijk, dat zij daar van alles\nzouden vinden en dit zou den kolonisten van het eiland Lincoln zeer\ngoed te stade komen.\n\nEindelijk konden zij ook het achtergedeelte van de brik bereiken. Hier\nmoesten zij volgens Ayrton de kruitkamer vinden. Cyrus Smith, die van\nmeening was dat het springen niet hierdoor teweeg was gebracht, achtte\nhet zeer wel mogelijk, dat nog eenige vaten gespaard waren gebleven,\ndaar het kruit gewoonlijk in metalen omhulsels wordt geborgen en dus\nweinig van het water zou geleden hebben.\n\nDit was inderdaad het geval. Zij vonden te midden van een menigte\nprojectielen een twintigtal vaten, die van binnen met koper bekleed\nwaren. Pencroff overtuigde zich met eigen oogen, dat het uiteenbarsten\nvan de Speedy niet aan het springen van de kruitkamer was toe te\nschrijven. Dat gedeelte van het vaartuig had juist het minst geleden.\n\n\"Het is mogelijk!\" antwoordde de koppige zeeman, \"maar tegen een rots,\nneen, er zijn geen rotsen in het kanaal!\"\n\n\"Wat is er dan gebeurd?\" vroeg Harbert.\n\n\"Ik weet het niet,\" antwoordde Pencroff, \"mijnheer Cyrus weet het niet\nen niemand weet er iets van en zal er ooit iets van te weten komen.\"\n\nHet was vijf uur en de zee kwam weder opzetten. Zij moesten zich dus\nhaasten om de weinige overblijfselen van het schip nog in veiligheid\nte brengen. Het was een vermoeiende dag voor hen geweest; toch kwamen\nzij overeen, dat, na het eten, de kisten nog onderzocht zouden worden.\n\nVoor het grootste gedeelte bevatten zij gemaakte kleederen, die,\nzooals men denken kan, hun goed te pas kwamen. Zij konden nu een\ngroote kolonie van kleederen voorzien, van linnen dat tot alles\ngebruikt kon worden en van de noodige schoenen.\n\n\"Nu zijn wij te rijk!\" riep Pencroff uit. \"Maar, wat zullen wij er\nmede doen?\"\n\nHet ontbrak hun niet aan plaats in het magazijn van het Rotshuis;\nmaar het was dien dag zeer slecht weer, zoodat zij niet alles naar\nbinnen konden brengen. Toch moesten zij niet vergeten, dat er nog\nzes boeven van de Speedy op het eiland waren en zij wel op hun\nhoede mochten wezen. De brug over de Mercy en andere hekken waren\nopgeheschen of gesloten, maar die roovers waren de mannen niet om\nvervaard te zijn voor een riviertje of een beek, en wanneer zij tot\nhet uiterste gedreven werden, waren zij zeer te vreezen.\n\nDe nacht ging evenwel voorbij zonder dat de roovers een aanval\nwaagden. Jup en Top hielden wacht aan de trap van het Rotshuis en\nzouden wel spoedig gewaarschuwd hebben.\n\nDe drie volgende dagen, 19, 20 en 21 October, werden besteed aan het in\norde brengen van alles wat eenige waarde had. Zij doorzochten nogmaals\nde brik en vonden nog verschillende voorwerpen. Het eenige wat zij\nniet ontdekken konden, waren de scheepspapieren. Blijkbaar hadden de\nboeven deze vernietigd, evenals al datgene wat den oorspronkelijken\neigenaar van het vaartuig kon doen kennen. Uit den bouw van het\nschip maakten Pencroff en Ayrton echter op, dat het een Engelsch\nschip moest zijn geweest.\n\nAcht dagen na het ongeval of liever na die gelukkige, maar\nonbegrijpelijke gebeurtenis, waaraan de kolonisten hun behoud te\ndanken hadden, zagen zij niets meer van het schip, zelfs bij laag\nwater. De overblijfselen waren verspreid geraakt en het Rotshuis\nwas goed voorzien van al het mogelijke. En toch zou het geheim dier\noorzaak van verwoesting nooit opgelost zijn, zoo Nab den 30sten October\nniet op het strand was gaan zwerven en daar een stuk van een ijzeren\ncylinder had gevonden, dat de sporen van een uitbarsting droeg.\n\nNab bracht dit stukje metaal aan zijn meester, die juist met zijn\nvrienden in de Schoorsteenen werkte. Cyrus Smith beschouwde het\naandachtig; daarop wendde hij zich tot Pencroff.\n\n\"Gij houdt nog vol, mijn vriend, dat de Speedy niet tengevolge van\neen schok in de lucht is gesprongen?\"\n\n\"Ja, mijnheer Cyrus,\" antwoordde de matroos. \"Gij weet even goed als\nik dat er geen rotsen in het kanaal zijn!\"\n\n\"Maar zoo hij tegen dat stuk ijzer is gestooten,\" vroeg de ingenieur,\nterwijl hij hem den gebroken cylinder toonde.\n\n\"Wat! dat stuk pijp?\" riep Pencroff op ongeloovigen toon uit.\n\n\"Vrienden,\" hernam Cyrus Smith, \"gij herinnert u dat v\u00f3or het schip\nzonk, de brik eerst als door een hoos in de hoogte werd geworpen?\"\n\n\"Ja, mijnheer Cyrus,\" gaf Harbert ten antwoord.\n\n\"Welnu, wilt ge weten wie haar in de hoogte wierp? Deze,\" zeide de\ningenieur, terwijl hij op den cylinder wees.\n\n\"Die,\" herhaalde Pencroff.\n\n\"Ja, die cylinder is alles wat er van de torpedo is overgebleven.\"\n\n\"Een torpedo!\" riepen zijn vrienden.\n\n\"En wie heeft dien er ingebracht?\" vroeg Pencroff, die zich nog niet\ngewonnen wilde geven.\n\n\"Alles wat ik u zeggen kan, is dat ik het niet gedaan heb!\" antwoordde\nCyrus Smith, \"maar hij was er, en gij kunt zelf over de ontzaglijke\nkracht oordeelen.\"\n\n\n\n\n\nXV.\n\n\tDe bewering van den ingenieur.--De grootsche onderstellingen\n\tvan Pencroff.--Een batterij in de hoogte.--De vier kogels.--De\n\toverlevende boeven.--Ayrton aarzelt.--Edele gedachten van\n\tCyrus Smith.--Pencroff heeft berouw.\n\n\nAlles verklaarde zich thans door de uitbarsting van dezen onderzeeschen\ntorpedo, waarvan Cyrus Smith in den burgeroorlog de kracht had\nleeren kennen.\n\nJa, alles was opgehelderd.... behalve hoe dit helsche werktuig in\nhet kanaal was gekomen.\n\n\"Vrienden,\" zeide de ingenieur toen, \"wij behoeven niet meer aan de\ntegenwoordigheid van een of ander geheimzinnig wezen te twijfelen,\naan een schipbreukeling zooals wij misschien, geheel verlaten op dit\neiland, en ik herhaal dit nogmaals, opdat Ayrton van de zonderlinge\ngebeurtenissen, die sedert de laatste twee jaren plaats hebben\ngegrepen, op de hoogte zal wezen. Wie is de onbekende weldoener wiens\ntusschenkomst zoo heilzaam voor ons was, en die verscheidene malen\neen reddende engel voor ons geweest is? ik kan het mij onmogelijk\nvoorstellen. Maar hij heeft ons wezenlijk diensten bewezen, en wel\nzulke, waarover enkel een man die een wonderbaarlijke macht bezit,\nbeschikken kan. Ayrton is evenals wij veel aan hem verschuldigd,\nwant indien hij de man is, die mij redde, nadat ik in de golven was\ngeworpen, is hij het waarschijnlijk ook, die den brief geschreven\nheeft en ons op de hoogte heeft gebracht van den treurigen toestand van\nonzen makker. Ik voeg er nog bij dat hij ons dan ook in het bezit van\ndie rijke kist heeft gesteld en het vuur aangestoken heeft; dat hij\nde oorzaak is van het hageltje dat wij in het lichaam van het konijn\ngevonden hebben; dat hij den torpedo in het kanaal heeft gebracht;\nkortom, dat al deze onverklaarbare feiten, waarvan wij ons geen\nrekenschap kunnen geven, aan dat geheimzinnige wezen moeten worden\ntoegeschreven. Maar, hoe het ook zij, schipbreukeling of balling,\nwij zouden ondankbaar wezen, zoo wij meenden dat we hem geen dank\nschuldig waren. Wij hebben een rekening met hem te vereffenen, en ik\nkoester de hoop dat wij eenmaal in staat zullen zijn hem zijn diensten\nte vergelden.\"\n\n\"Maar, indien hij dit alles gedaan heeft, dan bezit deze man een macht,\ndie hem over de elementen doet heerschen,\" zeide Gideon Spilett. De\nopmerking van den reporter was juist en allen gevoelden het.\n\n\"Wanneer wij den persoon vinden,\" vervolgde Cyrus Smith, \"is het\ngeheim ook opgelost. De vraag is dus: moeten wij de onbekendheid van\ndit edelmoedige wezen eerbiedigen, of moeten wij alles in het werk\nstellen om hem te vinden? Wat is uw oordeel hierover?\"\n\n\"Mijn meening is,\" antwoordde Pencroff, \"dat wie hij ook zij, hij\neen edel mensch is, die op mijne achting rekenen kan.\"\n\n\"Goed,\" hernam Cyrus Smith, \"maar dat is geen antwoord, Pencroff.\"\n\n\"Meester,\" zeide Nab toen, \"ik geloof dat wij zoo hard kunnen zoeken\nals we willen, maar dien heer toch niet vinden zullen, zoolang hij\nhet nog geen tijd daartoe acht.\"\n\n\"Dat is zoo dom niet, Nab, wat ge daar zegt,\" gaf Pencroff ten\nantwoord.\n\n\"Ik ben van dezelfde meening als Nab,\" zeide Gideon Spilett, \"maar\ntoch zie ik geen reden, waarom wij het niet zouden beproeven. Of wij\ndit geheimzinnige wezen vinden of niet, wij hebben dan toch onzen\nplicht jegens hem vervuld.\"\n\n\"En gij, Harbert,\" vroeg Cyrus Smith, \"wat is uw meening! Spreek,\nmijn jongen.\"\n\n\"Mijnheer Smith, ik geloof dat wij alles moeten aanwenden om den\nweldoener weder te vinden, die eerst u gered heeft en ons daarna.\"\n\nOp zijn beurt sprak Ayrton:\n\n\"Misschien is hij alleen? Misschien lijdt hij? Misschien heeft ook\nhij zijn leven te veranderen? Ik ben hem, zooals gij gezegd hebt,\nveel verschuldigd. Hij is het, niemand anders kan het geweest zijn,\ndie op het eiland Tabor gekomen is, die den ongelukkige gevonden heeft,\ndien gij gekend hebt, die u heeft doen weten dat er een rampzalige\ngered moest worden!.... Aan hem heb ik het dus te danken, dat ik\nweder mensch geworden ben. Neen, dat zal ik nooit vergeten!\"\n\n\"Dit staat dus vast,\" zeide Cyrus Smith toen. \"Wij zullen zoo\nspoedig mogelijk onze onderzoekingen hervatten. Geen stukje van het\neiland zullen wij vergeten. Tot in het binnenste gedeelte zullen\nwe doordringen, en dat onze vriend het ons vergeve ter wille van\nonze bedoeling!\"\n\nGedurende eenige dagen hadden de kolonisten de handen vol met het\ninhalen van den oogst. V\u00f3or zij hun plan ten uitvoer brachten, wilden\nze alles in orde hebben. Ook de tijd, waarop zij de groenten van het\neiland Tabor moesten binnenbrengen, was aangebroken. Maar er was nog\neen belangrijk overblijfsel van de brik, dat eveneens geborgen moest\nworden: de vier kanonnen. Door middel van katrollen brachten zij die\nin het Rotshuis, waar zij tusschen de vensters geplaatst werden. Het\nhuis der kolonisten werd nu een klein Gibraltar en elk schip dat\nhet wagen mocht, het eiland aan te tasten, zou voortaan aan het vuur\neener geduchte batterij zijn blootgesteld.\n\nToen alles gereed was, zeide Pencroff--het was de 8ste November--tot\nCyrus Smith:\n\n\"Mijnheer, nu onze sterkte gereed is, moesten wij toch de kracht van\nonze stukken eens beproeven.\"\n\n\"Gelooft ge dat dit van eenig nut is?\" vroeg de ingenieur.\n\n\"Het is niet alleen nuttig, maar noodig! Want, hoe zouden wij anders\nweten hoe ver ons geschut draagt.\"\n\n\"Laat ons het dan beproeven,\" zeide Cyrus Smith.\n\nHet sprak van zelf dat de vier kanonnen in den besten toestand\nwaren. Zoodra zij ze uit het water hadden gehaald, was de eerste zorg\nvan den matroos geweest ze nauwkeurig na te zien. Hoeveel uren had hij\nniet besteed aan het schoonmaken en poetsen van deze vuurmonden! Thans\nblonken deze stukken geschut dan ook of ze aan boord waren van een\nfregat der Vereenigde Staten.\n\nIn tegenwoordigheid van het geheele personeel der kolonie, Jup en\nTop daaronder begrepen, werden de vier kanonnen achtereenvolgens\nbeproefd. Men gebruikte daarbij schietkatoen, waarvan de kracht\nviermaal grooter is dan van het buskruit, terwijl de stukken geladen\nwerden met puntkogels. Pencroff loste het eerste schot; de kogel\nin de richting der zee geschoten, snorde over het eilandje en viel\nop een afstand, dien men niet met juistheid berekenen kon. Het\ntweede schot was gericht op de uiterste rots van het Wrakpunt; een\nuitstekende steen, drie mijlen van het Rotshuis werd er door tot\npuin geslagen. Het was Harbert, die het stuk gericht had. De derde\nkogel werd afgeschoten op de duinen der Uniebaai en sprong door den\nweerslag in zee: de afstand was vier mijlen. Voor het vierde schot\nhad Cyrus Smith de lading wat sterker genomen om te zien, hoe groot\nde draagkracht in een uiterst geval zou kunnen wezen. Allen weken op\nzijde, daar er kans was dat het stuk sprong. Een lange lont werd aan\nhet zundgat bevestigd, een geweldige slag volgde, maar het kanon had\nweerstand geboden, en toen de kolonisten naar het venster ijlden,\nzagen zij hoe de kogel de rotsen had getroffen van kaap Mandibule,\nop vijf mijlen afstands van het Rotshuis en in de Haaiengolf verdween.\n\n\"Welnu, mijnheer Cyrus,\" riep Pencroff uit, wiens hoezee's in kracht\nmet de schoten wedijverden, \"wat zegt gij nu van onze batterij? Laten\nnu alle zeeschuimers uit de Stille zee zich voor het Rotshuis\nvertoonen; zonder onze toestemming zullen zij niet kunnen ontschepen.\"\n\n\"Het zou toch altijd het beste zijn, Pencroff,\" antwoordde de\ningenieur, \"dat wij nooit in zulk een geval komen.\"\n\n\"H\u00e9,\" zeide Pencroff, \"wat zullen wij met de zes schelmen doen,\ndie nog op het eiland rondzwerven? Zullen wij ze maar stil onze\nbosschen, velden en weiden laten doorkruisen? Het zijn ware jaguars,\ndie zeeroovers! en ik geloof dat wij ons niet behoeven te bedenken om\nze als zoodanig te behandelen. Wat dunkt gij er van Ayrton?\" voegde\nPencroff er bij, terwijl hij zich tot zijn makker wendde.\n\nAyrton gaf eerst geen antwoord, en Cyrus Smith speet het dat Pencroff\ndezen zoo plotseling die vraag had gedaan. Hij was zelfs getroffen\ntoen Ayrton op zachtmoedigen toon antwoordde:\n\n\"Ik heb ook eenmaal tot die jaguars behoort, mijnheer Pencroff,\nen ik heb dus geen recht daarover te oordeelen.\"\n\nLangzaam verwijderde hij zich.\n\nPencroff had het begrepen.\n\n\"Domoor, die ik ben!\" riep hij uit. \"Arme Ayrton! hij heeft toch\nevenveel recht als wij om hier te spreken!\"\n\n\"Ja,\" zeide Gideon Spilett, \"maar zijn bescheidenheid doet hem eer aan,\nen wij moeten deze herinnering aan zijn vroeger leven eerbiedigen.\"\n\n\"Gij hebt gelijk,\" antwoordde de matroos, \"en ik zal voortaan\noppassen. Maar laten wij tot onze vraag terugkeeren? Het schijnt mij\ntoe, dat die boeven niet de minste aanspraak hebben op ons medelijden\nen dat wij ze zoo spoedig mogelijk van het eiland moeten verwijderen.\"\n\n\"Is dat uw meening, Pencroff?\" vroeg de ingenieur.\n\n\"Geheel en al.\"\n\n\"En zijt ge niet van plan, voor wij ze zonder eenig mededoogen\nvervolgen, te wachten tot ze ons opnieuw aanvallen?\"\n\n\"Hetgeen zij ons gedaan hebben, is dus niet voldoende?\" vroeg Pencroff,\ndie niets van deze aarzeling begreep.\n\n\"Zij kunnen tot andere gevoelens komen,\" zeide Cyrus Smith, \"zij\nkunnen berouw gevoelen....\"\n\n\"Zij berouw gevoelen!\" riep de matroos uit, terwijl hij zijn schouders\noptrok.\n\n\"Pencroff, denk aan Ayrton!\" zeide Harbert toen en vatte de hand van\nden matroos. \"Hij is ook een eerlijk man geworden.\"\n\nPencroff zag zijn makkers beurtelings aan. Hij had nooit gedacht dat\nzijn voorstel eenigen tegenstand zou ondervinden. Zijn ruw gemoed\nkon niet aannemen dat men eenige inschikkelijkheid betoonde tegenover\nde schelmen, die op het eiland waren, met de medeplichtigen van Bob\nHarvey, de moordenaars van de Speedy, en hij beschouwde ze als wilde\ndieren, die zonder aarzelen gedood moesten worden.\n\n\"Nu nog mooier, ik heb ze allen tegen mij. Wilt gij nog edelmoedig\nzijn en tegenover die schelmen met zachtheid te werk gaan? Ik hoop\ndat wij er later geen berouw van hebben!\"\n\n\"Pencroff,\" zeide toen de ingenieur, \"gij hebt dikwijls veel waarde\ngehecht aan mijn raadgevingen. Wilt ge thans ook naar mij luisteren?\"\n\n\"Ik zal doen, zooals u goeddunkt, mijnheer Smith,\" antwoordde de\nmatroos, die nog in het geheel niet overtuigd was.\n\n\"Welnu, laten wij dan wachten en niet eer aanvallen v\u00f3or wij zelven\naangevallen worden.\"\n\nZij besloten zich op deze wijs tegenover de zeeschuimers te gedragen,\nhoewel Pencroff er weinig goeds van voorspelde. Zij zouden niet\naanvallen maar wel op hun hoede blijven. Het eiland was groot en\nvruchtbaar. En zoo er nog eenig gevoel van eerlijkheid in het diepst\nhunner ziel was overgebleven, zouden die ellendelingen zich misschien\nnog beteren kunnen. Was het hun belang niet om in de omstandigheden,\nwaarin zij thans verkeerden, een ander leven te beginnen.\n\nDe kolonisten zouden nu echter niet geheel en al vrij in hun doen en\nlaten zijn. Tot nog toe hadden zij slechts te waken tegen de wilde\ndieren en thans zwierven er zes boeven, misschien van de ergste soort,\nop hun eiland. Dat was ongetwijfeld van ernstiger aard, en minder\ndappere mannen zouden gelooven dat alle veiligheid verloren was.\n\nHet doet er niet toe! Voor het oogenblik hadden zij tegen Pencroff\ngelijk. Zouden zij in de toekomst ook gelijk hebben? Dit zal blijken.\n\n\n\n\n\nXVI.\n\n\tPlan eener expeditie.--Ayrton in de kraal.--Bezoek aan\n\tde Ballonhaven.--Wat Pencroff denkt aan boord van de\n\tBonadventure.--Dep\u00eache naar de kraal.--Geen antwoord van\n\tAyrton.--Op weg naar de kraal.--Waarom de telegraaf niet\n\twerkt.--Een ontploffing.\n\n\nDe dringendste bezigheid voor de kolonisten was een volledig onderzoek\nvan het eiland en dit onderzoek zou thans meer dan \u00e9en doel hebben;\nin de eerste plaats zouden zij dat geheimzinnige wezen ontdekken,\naan welks bestaan zij thans niet meer twijfelden en tegelijkertijd\nkonden zij te weten komen wat er van de zeeroovers geworden was,\nwaar dezen een schuilplaats gevonden hadden, welk leven zij leidden\nen of men voor hen beducht moest wezen.\n\nCyrus Smith wilde hoe eer hoe liever vertrekken; maar die tocht zou\nverscheidene dagen duren en hij had het dus raadzaam geacht om den\nwagen van al het noodige te voorzien, ook van de benoodigdheden om\neen tent ineen te zetten, die voor hen van het grootste nut zou wezen\nwanneer zij halt hielden. Maar ongelukkig had een van de onagga's een\nwond aan zijn poot bekomen, zoodat het dier eenige dagen rust moest\nhebben, en allen oordeelden het dus beter om den tocht nog acht dagen\nuit te stellen, dus tot den 20sten November. Zij ondernamen hun reis\nin het gunstige jaargetijde, en al bereikten zij nu hun hoofddoel\nniet, deze tocht zou hun toch, wat de grondgesteldheid betrof, van\nzeer veel nut wezen.\n\nGedurende deze acht dagen besloten zij nog de laatste hand te leggen\naan de werken op de vlakte het Verre Uitzicht. Ayrton moest ook naar\nde kraal terugkeeren, daar de huisdieren zijn zorg vereischten. Er\nwerd dus overeengekomen, dat hij er twee dagen zou gaan doorbrengen\nen niet eer in het Rotshuis zou terugkeeren, v\u00f3or alle stallen in\novervloed van het noodige voorzien waren.\n\nToen hij op het punt stond hen te verlaten, vroeg Cyrus Smith hem,\nof hij wenschte dat een hunner met hem mede ging, daar het eiland\ntegenwoordig minder veilig was dan vroeger. Ayrton achtte dit onnoodig,\nen zeide, dat hij het alleen wel af kon; bovendien was hij volstrekt\nniet bang. Zoo er eenig ongeval in de kraal of in den omtrek plaats\ngreep, zou hij de kolonisten onmiddellijk per telegraaf waarschuwen.\n\nDen 9den vertrok Ayrton dus met den wagen, waarvoor slechts een\nonagga gespannen was, en twee uur later zond hij hun het bericht van\nzijn goede overkomst en dat hij alles in de kraal in de beste orde\nhad gevonden.\n\nDeze twee dagen besteedde Cyrus Smith met een plan ten uitvoer\nte brengen om het Rotshuis tegen elken aanval te beveiligen. Hij\nbedekte de geheele bovenopening van de vroegere uitloozingsplaats,\ndie reeds voor een gedeelte toegemetseld was en verborgen lag onder\nplanten en kruiden. Niets was gemakkelijker, daar het voldoende was\nde oppervlakte van het water twee of drie voet te verhoogen; dan was\nde geheele opening onder water.\n\nSpoedig was deze arbeid voltooid en Pencroff, Gideon Spilett en Harbert\nwilden nu een uitstapje maken naar de Ballonhaven. De matroos was\nzeer nieuwsgierig om te weten of de beek, waarin de Bonadventure lag,\nook door de boeven was bezocht.\n\nDe matroos vertrok dus met zijn vrienden in den namiddag van 10\nNovember. Allen waren goed gewapend. Pencroff schudde, terwijl hij\nzijn geweer met een paar kogels laadde, het hoofd, hetgeen weinig\ngoeds voorspelde voor hem die te na kwam, \"dier of mensch,\" zeide\nhij. Gideon Spilett en Harbert namen ook hun geweer en tegen drie uur\nverlieten zij het Rotshuis. Nab vergezelde hen tot aan de bocht van de\nMercy, en toen die was overgestoken, haalde hij de brug op. Zij waren\novereengekomen, dat een geweerschot de terugkomst van de kolonisten\nzou aankondigen, en dat Nab op dat sein de gemeenschap zou herstellen\ntusschen de twee oevers der rivier.\n\nDe drie vrienden volgden eerst den weg naar de haven in het zuidelijk\ngedeelte van het eiland. Het was slechts een afstand van drie en\neen halve mijl, maar zij besteedden daar twee uur aan. Zij hadden\nden geheelen zoom van het bosch onderzocht, maar geen spoor der\nvluchtelingen ontdekt. Deze wisten ongetwijfeld nog niet het aantal\nder kolonisten en hun middelen ter verdediging, en hadden daarom de\nmeestafgelegen kust van het eiland tot schuilplaats gekozen.\n\nPencroff zag, toen zij de Ballonhaven bereikten, met een\nonuitsprekelijk groot genoegen dat de Bonadventure nog vast lag.\n\n\"Zie zoo,\" zeide hij, \"die schelmen zijn toch nog niet hier\ngeweest. Dat hooge gras is beter voor de kruipende dieren en zeker\nzullen wij ze in het bosch van het Verre Westen moeten zoeken.\"\n\n\"Dat is maar goed ook,\" sprak Harbert, \"want zoo zij de Bonadventure\nhier gevonden hadden, zouden zij er zich stellig meester van hebben\ngemaakt, en er mede gevlucht zijn, hetgeen ons verhinderd zou hebben\nom in den eersten tijd naar het eiland Tabor terug te keeren.\"\n\n\"Waarlijk,\" antwoordde de reporter, \"het is van het grootste belang\nom daar eenig bericht te plaatsen waarin de ligging van het eiland\nLincoln en de nieuwe woonplaats van Ayrton vermeld is, voor het geval\ndat het Schotsche jacht hem weder kwam halen.\"\n\n\"Welnu, mijnheer Spilett, de Bonadventure is daar nog,\" zeide de\nmatroos. \"Haar bemanning en zij zelve is op het eerste teeken gereed.\"\n\n\"Ik geloof, Pencroff, dat het beter was, zoo wij dien tocht uitstelden\ntot onze onderzoekingsreis afgeloopen is. Het is zeer wel mogelijk\ndat die onbekende, zoo het ons gelukken mocht hem te vinden, alles\nweet van de eilanden Lincoln en Tabor. Laten wij niet vergeten dat\nhij het is, die den brief geschreven heeft, en misschien weet hij\nwel iets van de terugkomst van het jacht af.\"\n\nTerwijl zij zoo spraken, hadden Pencroff, Harbert en Gideon\nSpilett zich ingescheept en liepen zij over het dek van de\nBonadventure. Plotseling riep de matroos uit, terwijl hij aandachtig\nde kabel beschouwde, welke op de beting lag.\n\n\"O, zie eens! Dat is toch sterk!\"\n\n\"Wat is er Pencroff?\"\n\n\"Wel, ik heb dien knoop niet gelegd.\"\n\nEn Pencroff toonde een knoop die in het touw was gelegd op de beting\nzelve, om de boot te verhinderen af te drijven.\n\n\"Wat, hebt gij het niet gedaan?\" vroeg Gideon Spilett.\n\n\"Neen, daar kan ik op zweren. Dit is een platte knoop en ik maak\naltijd een dubbelen.\"\n\n\"Gij zult u vergist hebben, Pencroff.\"\n\n\"Ik heb mij niet vergist!\" verzekerde de matroos. \"Dat zit in de hand,\nen de hand vergist zich niet.\"\n\n\"Dan zijn de boeven aan boord geweest?\" vroeg Harbert.\n\n\"Ik weet het niet,\" antwoordde Pencroff, \"maar zeker is het, dat\nde Bonadventure het anker gelicht heeft, en men haar opnieuw heeft\nvastgelegd. Want zie, een ander bewijs! Zij is van het touw losgemaakt\nen het stuk zeildoek is niet meer op dezelfde plaats. Ik herhaal het u,\nmen heeft ons vaartuig gebruikt!\"\n\n\"Maar zoo de roovers het gebruikt hebben, dan zouden zij het \u00f2f\ngestolen hebben, \u00f2f wel er mede gevlucht zijn.\"\n\n\"Gevlucht?... \"Waarheen?... naar het eiland Tabor?...\" hernam\nPencroff. \"Gelooft gij dan, dat zij zich op zoo'n zwak bootje zouden\ngewaagd hebben?\"\n\n\"Het moet wel, daar zij bovendien met het eilandje bekend waren,\"\nantwoordde de reporter.\n\n\"Hoe het ook zij,\" meende de matroos, \"even waar als ik ben\nBonadventure Pencroff, van Vineyard, is onze Bonadventure zonder ons\nin zee geweest.\"\n\nDe matroos sprak op zulk een stelligen toon dat noch Spilett, noch\nHarbert hem konden tegenspreken. Het was dus waarschijnlijk dat het\nvaartuig meer of min verplaatst was, sedert dat Pencroff het in de\nBallonhaven had vastgemeerd. Voor den matroos bestond er geen twijfel\nof het anker was gelicht.\n\n\"Maar zouden wij de Bonadventure dan niet voorbij het eiland hebben\nzien gaan?\" merkte de reporter op, die alle mogelijke tegenwerpingen\nwilde maken.\n\n\"Wel, mijnheer Spilett,\" antwoordde de matroos, \"als zij 's nachts\nmet een goede bries vertrekken, zijn zij binnen twee uur buiten het\ngezicht van het eiland.\"\n\n\"Welnu,\" hernam Gideon Spilett, \"ik vraag het nogmaals, met welk\ndoel zouden de boeven gebruik hebben gemaakt van de Bonadventure,\nen waarom zouden zij, na haar gebruikt te hebben, haar weder in de\nBallonhaven hebben teruggebracht?\"\n\n\"Och, mijnheer Spilett,\" antwoordde de matroos, \"laten wij dit\nbij het aantal onverklaarbare feiten voegen en er niet meer over\ndenken. Het belangrijkste is dat de Bonadventure daar lag en er nog\nligt. Ongelukkiger zou het wezen, wanneer de roovers zich voor een\ntweede maal er van meester maakten; dan kon het wel eens gebeuren\ndat wij haar niet terug vonden.\"\n\n\"Dus, Pencroff, zou het misschien voorzichtig wezen de Bonadventure\nvoor het Rotshuis te leggen,\" zeide Harbert.\n\n\"Ja en neen,\" antwoordde Pencroff, \"of liever neen. De monding van\nde Mercy is een slechte plaats voor een schip, en de zee is daar\nzeer onstuimig.\"\n\n\"Maar wanneer we haar op het strand halen, tot aan den voet der\nSchoorsteenen....\"\n\n\"Misschien.... ja....\" antwoordde Pencroff. \"In elk geval, aangezien\nwe het Rotshuis voor vrij langen tijd moeten verlaten, geloof ik dat\nde Bonadventure beter daar in veiligheid zal zijn gedurende onze\nafwezigheid, en wij er goed aan zullen doen het vaartuig daar te\nlaten totdat de schelmen van het eiland zijn verdwenen.\"\n\n\"Dat is ook mijn meening en thans voorwaarts!\"\n\nToen zij thuis waren gekomen, deelden zij het gebeurde aan den\ningenieur mede, die volkomen van hetzelfde gevoelen was. Dien avond\nzonden zij een telegram aan Ayrton, waarin zij hem verzochten een paar\ngeiten mede te brengen die Nab op de weide van het Verre Uitzicht wilde\ndoen gewennen. Zonderling, Ayrton meldde hun niet, zooals gewoonlijk,\nde goede ontvangst. Dit verwonderde ook den ingenieur. Maar het kon\nwezen dat Ayrton op dit oogenblik niet in de kraal was of misschien\nop den terugweg naar het Rotshuis. Want twee dagen waren er verloopen\nsedert zijn vertrek en men was overeengekomen dat den 10den 's avonds,\nof op zijn laatst, den 11den 's morgens, Ayrton terug zou wezen.\n\nDe kolonisten verwachtten hem dus op de hoogte van het Verre Uitzicht\nte zien verschijnen. Nab en Harbert waakten zelf reeds bij de brug,\nom zoodra hun makker aankwam, die te laten vallen. Maar tegen tien uur\n's avonds was Ayrton er nog niet. Zij oordeelden het raadzaam nogmaals\neen telegram te zenden en vroegen een onmiddellijk antwoord.\n\nGeen antwoord kwam er echter. De onrust der kolonisten werd hoe langer\nhoe grooter. Wat was er gebeurd? Ayrton was dus niet meer in de kraal,\nof zoo hij er nog was, kon hij zich niet vrij meer bewegen? Moesten\nzij in dien stikdonkeren nacht er heen gaan? De een wilde vertrekken,\nde ander niet.\n\n\"Maar,\" zeide Harbert, \"misschien is er iets gebroken aan de telegraaf\nzoodat zij niet meer werkt.\"\n\n\"Dat kan,\" zeide de reporter.\n\n\"Laten wij tot morgen wachten,\" antwoordde Cyrus Smith. \"Het is\nmogelijk, dat Ayrton ons telegram niet ontvangen heeft en ook dat\nwij het zijne niet gekregen hebben.\"\n\nBij het aanbreken van den dag, 11 November, zond Cyrus nog een\ntelegram, maar ontving weder geen antwoord.\n\nHij beproefde het nogmaals maar met denzelfden uitslag.\n\n\"Naar de kraal!\" zeide hij toen.\n\n\"En goed gewapend ook!\" voegde Pencroff er bij.\n\nTerstond werd er besloten dat niet allen het Rotshuis zouden\nverlaten; Nab zou achterblijven. Toen hij zijn vrienden tot aan de\nGlycerine-rivier vergezeld had, haalde hij de brug op en verscholen\nachter een boom, wachtte hij de terugkomst van hen of van Ayrton af.\n\nIngeval de zeeroovers zich zouden vertoonen of beproeven de rivier\nover te steken, zou hij eerst trachten hen door geweerschoten tegen\nte houden, maar zoo hem dit niet gelukte, zou hij naar het Rotshuis\nkunnen vluchten en wanneer de hijschtoestel opgehaald was, verkeerde\nhij in volkomen veiligheid.\n\nCyrus Smith, Gideon Spilett, Harbert en Pencroff zouden zich terstond\nnaar de kraal begeven, en, zoo zij Ayrton onderweg niet aan het werk\nvonden, den omtrek onderzoeken. Ten zes ure in den morgen hadden zij\nde Glycerine-rivier overgestoken en Nab begaf zich op den linkeroever\nder beek. Aan beide zijden van den weg was een dicht begroeid bosch,\neen zeer goede schuilplaats voor de boeven, die, daar zij geheel\ngewapend waren, zeer te duchten waren. De kolonisten liepen zonder\neen woord te spreken, voort. Top snelde hen vooruit, en scheen niets\nverdachts te bespeuren. En zij konden op het getrouwe dier staat\nmaken en zeker zijn dat het bij den eersten onraad blaffen zou.\n\nCyrus Smith volgde met zijn vrienden de telegraaflijn, die de kraal met\nhet Rotshuis verbond. Toen zij ongeveer twee mijlen afgelegd hadden,\nhadden zij nog niets ontdekt. De palen waren in de beste orde; maar\ntoen zij bij paal 74 kwamen, riep Harbert, die hen voor was, uit:\n\n\"De draad is gebroken!\"\n\nZijn makkers versnelden hun tred en kwamen op de plaats waar de\nknaap stond.\n\nDaar was de paal omvergeworpen en lag hij op den grond; het was dus\nnatuurlijk, dat noch de telegrammen uit het Rotshuis in de kraal\nwaren ontvangen, noch omgekeerd.\n\n\"Maar niet door den wind is deze paal omvergeworpen,\" merkte\nPencroff op.\n\n\"Neen,\" antwoordde Gideon Spilett. \"De aarde is weggegraven en een\nmenschenhand heeft hem uitgerukt.\"\n\n\"Bovendien is de draad gebroken,\" voegde Harbert er bij, terwijl hij\nde twee uiteinden van het ijzerdraad, die met geweld vernield waren,\nbeschouwde.\n\n\"Is het nog pas gebeurd?\" vroeg Cyrus Smith.\n\n\"Ja,\" antwoordde Harbert, \"nog korten tijd geleden heeft het plaats\ngehad.\"\n\n\"Naar de kraal! naar de kraal!\" riep de matroos.\n\nDe kolonisten waren toen juist halfweg. Zij moesten dus nog twee mijlen\nafleggen. Zij gingen nu met versnelden pas. Inderdaad moesten zij wel\ngelooven dat er iets van ernstigen aard in de kraal gebeurd was. Zeker\nhad Ayrton een telegram gezonden, dat niet ontvangen was, maar dit\nverontrustte de kolonisten nu niet meer; er waren onbegrijpelijker\nzaken voorgevallen. Ayrton, die beloofd had den vorigen avond terug te\nzullen komen, was niet verschenen. Eindelijk, zou het ook niet zonder\nreden wezen, dat de gemeenschap tusschen de kraal en het Rotshuis\nverbroken was, en wie anders dan de boeven konden dat gedaan hebben?\n\nEindelijk naderden zij de woning. Maar geen spoor van eenige\nverwoesting was er te bespeuren. De deur was, zooals gewoonlijk,\ngesloten. Een diepe stilte heerschte er in de kraal. Noch het blaten\nvan de schapen, noch de stem van Ayrton deed zich hooren.\n\n\"Naar binnen!\" zeide Cyrus Smith.\n\nDe ingenieur ging vooruit, terwijl zijn makkers hem volgden, met de\ngeweren gereed om vuur te geven.\n\nCyrus Smith lichtte de klink van de deur op en wilde binnentreden, toen\nTop plotseling vervaarlijk begon te blaffen. Er werd een geweerschot\ngelost, dat door een smartelijken gil werd beantwoord. Harbert stortte\ndoor een kogel getroffen op den grond.\n\n\n\n\n\nXVII.\n\n\tDe reporter en Pencroff in de kraal.--Harbert wordt\n\tvervoerd.--Wanhoop van den zeeman.--Overleg tusschen den\n\treporter en den ingenieur.--Heelkundige behandeling.--De hoop\n\therleeft.--Hoe Nab te waarschuwen.--Een zekere bode.--Antwoord\n\tvan Nab.--Tegenspoed.\n\n\nToen Pencroff den kreet van Harbert hoorde, liet hij zijn wapen vallen\nen snelde naar hem toe.\n\n\"Zij hebben hem gedood!\" riep hij. \"Mijn kind! Zij hebben het gedood!\"\n\nCyrus Smith en Gideon Spilett waren ook naderbij gekomen. De reporter\nluisterde aandachtig of het hart van den armen knaap nog klopte.\n\n\"Hij leeft,\" zeide. \"Maar wij moeten hem overbrengen....\"\n\n\"Naar het Rotshuis is onmogelijk,\" merkte de ingenieur op.\n\n\"Naar de kraal dan!\" riep Pencroff.\n\n\"Een oogenblik!\" zeide Smith.\n\nHij sloeg een zijpad in. Daar bevond hij zich plotseling tegenover\neen der boeven, die op hem aanlegde en een kogel doorboorde zijn\nhoed. Eenige oogenblikken later, v\u00f3or hij zelfs nog den tijd gehad\nhad een tweede schot te lossen, viel deze, in het hart getroffen door\nden dolk van Cyrus Smith, die dit wapen met meer zekerheid hanteerde\ndan zijn geweer. In dien tijd klommen Gideon Spilett en de matroos\nover het hek, wierpen de deuren omver en sprongen in de verlaten\nwoning. Weldra rustte Harbert op het bed van Ayrton.\n\nEenige oogenblikken later was Cyrus Smith bij hem.\n\nDe smart van den matroos was groot, toen hij Harbert daar wezenloos\nzag liggen. Hij snikte, weende en wilde zich tegen den muur\nverpletteren. Noch de ingenieur, noch de reporter konden hem tot\nbedaren brengen. De smart overweldigde ook hen. Het was hun onmogelijk\neen woord te uiten.\n\nAlles werd aangewend om het kind, dat als het ware onder hun oogen\nlag te sterven, van den dood te redden. Gideon Spilett, wiens leven\nzoo rijk aan lotgevallen geweest was, had ook nog eenige kennis van\nheelkunde verkregen. Hij wist van alles wat en honderden omstandigheden\nhadden zich reeds voorgedaan waarin hij de wonden, hetzij veroorzaakt\ndoor een degen of vuurwapen, genezen had. Bijgestaan door Cyrus Smith\nnam hij dus ook de zorg, die de toestand van Harbert vereischte,\nop zich.\n\nDe knaap was doodsbleek en zijn pols zeer zwak, zoodat Gideon\nSpilett hem niet dan bij zeer lange tusschenpoozen voelde kloppen,\nalsof hij zoo aanstonds zou ophouden te slaan. Tegelijkertijd was er\neen volkomen stilstand van gevoel en bewustzijn. Deze verschijnselen\nwaren van zeer ernstigen aard.\n\nZij ontblootten de borst van Harbert en het bloed dat door behulp\nvan zakdoeken was gestelpt, werd nu met koud water afgewasschen.\n\nDe kneuzing, of liever de wond kwam toen te voorschijn. Een langwerpig\ngat tusschen de derde en vierde rib.\n\nCyrus Smith en Gideon Spilett keerden den knaap om, die zulk een\nzwakke zucht slaakte, alsof hij den laatsten adem uitblies.\n\nEen andere wond bevond zich op zijn rug en de kogel die hem getroffen\nhad, kwam daar terstond uit.\n\n\"God zij dank!\" zeide de reporter, \"de kogel is niet in het lichaam\ngebleven, en wij behoeven er hem niet uit te halen.\"\n\n\"Maar het hart?....\" vroeg Cyrus Smith.\n\n\"Het hart is niet getroffen, want anders zou Harbert dood zijn\ngeweest!\"\n\n\"Dood!\" riep Pencroff en hij brulde van woede.\n\nDe matroos had slechts de laatste woorden door den reporter gesproken,\ngehoord.\n\n\"Neen Pencroff,\" antwoordde Cyrus Smith, \"neen! Hij is niet dood. Zijn\npols slaat nog! Wij hooren hem zelfs zacht kreunen. Maar, in het belang\nvan uw kind, bedaar wat. Wij hebben thans al onze koelbloedigheid\nnoodig. Laat ons die niet verliezen, mijn vriend.\"\n\nPencroff zweeg, terwijl dikke tranen langs zijn wangen biggelden. Van\nhet grootste gewicht was thans dat de beide wonden verbonden werden,\nom een nieuwe bloedstorting te voorkomen. De reporter achtte het\nraadzaamste om den knaap maar met koud water te wasschen. Zij lagen\nnu linnen kompressen op de wonden van den armen Harbert, die gedurig\nvernieuwd moesten worden.\n\nDe matroos had, daar het onmogelijk was den knaap naar het Rotshuis\nover te brengen, vuur onder de schoorsteenen aangelegd, en ook de\nnoodige levensbehoeften gevonden. Suiker en kruiden--die Harbert\nzelf geplukt had bij het meer Grant--waren er in overvloed en stelden\nhen in staat om een verfrisschenden drank te bereiden, dien de knaap\nwerktuiglijk gebruikte. Hij kreeg een hevige koorts, en den geheelen\ndag en nacht bleef hij buiten kennis. Zijn leven hing aan een zijden\ndraad, en die draad kon ieder oogenblik afgesneden worden.\n\nDen anderen dag, 12 November, mochten Cyrus Smith en zijn vrienden\nweer eenige hoop voeden. Harbert was uit zijn lange bedwelming\nontwaakt. Hij opende de oogen en herkende Cyrus Smith, den reporter\nen Pencroff. Hij sprak twee of drie woorden. Hij herinnerde zich\nniets van het gebeurde. Men deelde hem alles mede en Gideon Spilett\nverzocht hem zich rustig te houden, hem verzekerende, dat hij volstrekt\nniet in gevaar verkeerde en zijn wonden binnen weinige dagen weder\ngenezen zouden zijn. Harbert leed weinig en het voortdurend betten\nmet koud water deed hem goed. De zuivering ging regelmatig voort, de\nkoorts nam niet toe en men kon hopen, dat die vreeselijke wond geen\nverdere gevolgen zou hebben. Pencroff's hart bonsde van vreugde. Hij\nwas een liefde-zuster gelijk, een moeder die aan het bed van haar\nkind waakte. Harbert geraakte nogmaals in dien vorigen dommelenden\ntoestand, maar zijn slaap was rustiger.\n\nZooals men denken kan, hadden de kolonisten gedurende de vier en\ntwintig uren, die zij in de kraal doorbrachten, geen andere gedachten\ndan Harbert te verzorgen. Zij hadden er niet aan gedacht, dat ze in\neenig gevaar verkeerden wanneer de boeven terugkeerden, en hadden\nook verzuimd eenige maatregelen van voorzorg te nemen.\n\nMaar dien dag, terwijl Pencroff bij den zieke waakte, spraken Cyrus\nSmith en de reporter over hetgeen hun te doen stond. Eerst onderzochten\nzij de kraal. Er was geen spoor van Ayrton te vinden. Was de\nongelukkige in de macht van zijn vroegere medeplichtigen geraakt? Was\nhij door hen in de kraal overvallen? Had hij gestreden en was hij\nin den strijd bezweken? Dit laatste was het waarschijnlijkst. Gideon\nSpilett had op het oogenblik, toen hij het hek overklom, zeer goed een\nder roovers gezien, die naar den berg Franklin vluchtte en waarheen\nTop ook gesneld was. Hij was een van hen, wier sloep tegen de rotsen\nbij den mond der Mercy was stuk geslagen. Bovendien, hij dien Cyrus\nSmith gedood had, maakte deel uit van de bende van Bob Harvey.\n\nWat de kraal betrof, deze had niet de minste verwoesting ondergaan. De\ndeuren waren gesloten en de dieren hadden zich dus niet in het bosch\nkunnen verspreiden. Geen spoor was er ook te vinden van eenigen\nstrijd; noch de woning, noch de tuin had iets geleden. De wapenen\nslechts waren verdwenen.\n\n\"De ongelukkige is zeker overvallen,\" zeide Cyrus Smith, \"en daar\nhij een man was om zich te verdedigen, zal hij zeker bezweken zijn.\"\n\n\"Ja, daar vrees ik ook voor,\" zeide de reporter. \"Zeker hebben zij\ntoen bezit genomen van de kraal, waar zij alles in overvloed vonden,\nen zijn zij eerst op de vlucht gegaan, toen zij ons zagen naderen. Het\nis ook zeer waarschijnlijk dat Ayrton op dit oogenblik, levend of dood,\nniet meer hier is.\"\n\n\"Wij moeten het bosch doorzoeken,\" hernam de ingenieur, \"en het eiland\nvan die schelmen bevrijden. Het voorgevoel van Pencroff bedroog hem\nniet, toen hij verlangde dat wij ze als wilde dieren verjoegen. Dan\nwaren wij voor veel ongelukken gespaard gebleven!\"\n\n\"Ja,\" antwoordde de reporter, \"maar nu hebben wij het recht om ze\nzonder eenig medelijden te behandelen.\"\n\n\"In elk geval,\" zeide de ingenieur, \"zijn wij toch genoodzaakt\neenigen tijd te wachten en in de kraal te blijven tot wij Harbert\nzonder gevaar naar het Rotshuis kunnen overbrengen.\"\n\n\"Maar Nab?\" vroeg de reporter.\n\n\"Nab is in veiligheid.\"\n\n\"En zoo hij, ongerust over ons wegblijven, zich hier naar toe waagde?\"\n\n\"Hij moet niet komen!\" antwoordde Cyrus Smith levendig. \"Hij zou op\nweg vermoord worden.\"\n\n\"Het is toch zeer waarschijnlijk dat hij trachten zal bij ons te\nkomen.\"\n\n\"Zoo de telegraaf maar in orde was, dan konden wij hem\nwaarschuwen! Maar dat is thans onmogelijk! Wij kunnen Pencroff en\nHarbert hier niet alleen laten!... Welnu, ik zal alleen naar het\nRotshuis gaan.\"\n\n\"Neen, neen Cyrus!\" riep de reporter, \"gij moogt u niet aan zulk een\ngevaar blootstellen. Uw moed zou niets helpen. Die schelmen bespieden\nzeker de kraal, zij zijn in het bosch verscholen, en zoo gij vertrekt,\ndan zouden wij spoedig twee onheilen in plaats van \u00e9en betreuren.\n\n\"Maar Nab?\" hernam de ingenieur. \"Er zijn nu reeds vier en twintig\nuren verloopen sedert hij iets van ons gehoord heeft. Hij zal stellig\nkomen!\"\n\n\"En nog minder op zijn hoede wezen dan wij waren,\" antwoordde Gideon\nSpilett.\n\n\"Bestaat er dan geen middel om hem te waarschuwen?\"\n\nToen de ingenieur hierover nadacht viel zijn oog op Top, die heen en\nweer liep alsof hij wilde zeggen:\n\n\"Ben ik er dan ook niet?\"\n\n\"Top!\" riep Cyrus Smith.\n\nHet dier sprong bij het hooren van zijn naam tegen zijn meester op.\n\n\"Ja, Top, gij zult gaan!\" zeide de reporter, die den ingenieur begrepen\nhad. \"Top kan gaan, waar wij onmogelijk zouden doorkomen! Hij zal\nin het Rotshuis berichten van de kraal brengen, en ons weder op de\nhoogte stellen van hetgeen in het Rotshuis gebeurt!\"\n\n\"Spoedig!\" antwoordde Cyrus Smith, \"spoedig!\"\n\nGideon Spilett had snel een blad uit zijn opschrijfboekje gescheurd\nen schreef het volgende:\n\n\"Harbert gewond. Wij zijn in de kraal. Wees op uw hoede. Verlaat\nhet Rotshuis niet. Zijn de boeven in den omtrek verschenen? Antwoord\ndoor Top.\"\n\nDit eenvoudige briefje bevatte alles wat Nab moest weten en vroeg\ntegelijkertijd alles waarbij de kolonisten belang hadden mede bekend\nte zijn. Hij vouwde het samen, bond het aan den halsband van Top,\nzoodat het terstond in het oog moest vallen.\n\n\"Top! mijn goede hond,\" zeide toen de ingenieur en liefkoosde het dier,\n\"Nab, Top! Nab! Ga! Gauw!\"\n\nTop sprong bij deze woorden op. Hij begreep, hij raadde wat men van\nhem verlangde. De weg naar de kraal was hem bekend. Binnen een half\nuur kon hij hem hebben afgelegd en men mocht hopen, dat daar waar\nnoch Cyrus Smith noch de reporter zich zonder gevaar durfden wagen,\nTop, verscholen tusschen het hooge gras, onbemerkt zou doorkomen.\n\nDe ingenieur ging naar de deur van de kraal, stiet die open en\nherhaalde toen nogmaals:\n\n\"Nab! Top, Nab!\" en wees met zijn hand in de richting van het Rotshuis.\n\nTop snelde heen en was spoedig verdwenen.\n\n\"Hij zal er komen en terugkeeren!\" zeide de reporter.\n\nDe kolonisten wachtten de terugkomst van Top niet zonder angst\naf. Een weinig voor elf uur gingen Cyrus Smith en de reporter met\nhun karabijnen achter de deur staan, gereed om bij het eerste geblaf\nvan den hond te openen. Zij twijfelden er niet aan dat, wanneer Top\ngelukkig het Rotshuis bereikt had, Nab hem terstond zou terugzenden.\n\nTien minuten later knalde er een geweerschot, en terstond daarop\nhoorden zij het blaffen van een hond. De ingenieur opende de deur,\nzag nog op een honderd pas afstands in het bosch den rook en vuurde\nin die richting. Oogenblikkelijk daarop snelde Top de kraal binnen,\nterwijl zij de deur terstond achter hem sloten.\n\n\"Top, Top!\" riep Cyrus Smith en nam den kop van het goedige dier\ntusschen zijn handen.\n\nEen briefje was aan zijn halsband bevestigd, en Cyrus las de volgende\nwoorden, met de groote en grove hand van Nab geschreven:\n\n\"Geen roovers in den omtrek van het Rotshuis. Ik zal mij niet\nverwijderen. Arme mijnheer Harbert!\"\n\nDe boeven bevonden zich dus nog in den omtrek van de kraal, en met\nhet doel om den eenen kolonist na den andere te dooden. Er schoot hun\ndus niets anders over dan ze als wilde dieren te behandelen. Maar\nhierbij moest de noodige behoedzaamheid in acht worden genomen,\nwant die ellendelingen hadden op dit oogenblik een groot voordeel op\nde kolonisten, daar zij alles konden zien, zonder gezien te worden,\nen hen plotseling konden overvallen, zonder zelf overvallen te worden.\n\nCyrus Smith richtte dus alles in om in de kraal te kunnen leven,\ndie overigens voldoende voorzien was om hen gedurende langen tijd\nte onderhouden.\n\nDe boeven, waarvan er slechts vijf waren overgebleven, maar allen\ngoed gewapend--zwierven nu door het bosch, en zich daarin te wagen,\nzou het leven der kolonisten in gevaar hebben gebracht; zij zouden\nzich blootstellen aan hun geweerschoten, zonder die te kunnen ontwijken\nnoch te voorkomen.\n\n\"Wij kunnen niet anders doen dan wachten!\" herhaalde Cyrus\nSmith. \"Wanneer Harbert genezen is, kunnen wij een onderzoek op het\neiland instellen en zien wat met deze boeven is aan te vangen. Dit\nzal dan tegelijkertijd het doel uitmaken van onzen grooten tocht...\"\n\n\"Het spoor te vinden van onzen geheimzinnigen beschermer,\" voegde\nGideon Spilett er bij. \"Maar ik moet toch bekennen, Cyrus, dat ditmaal\nzijn bescherming ons ontbroken heeft en juist op het oogenblik dat\nwij die het meest noodig hadden!\"\n\n\"Wie weet!\" antwoordde de ingenieur.\n\n\"Hoe meent ge dat?\" vroeg de reporter.\n\n\"Wij zijn nog niet aan het einde van onze tegenspoeden gekomen, beste\nSpilett, en misschien zal de gelegenheid zich wel weder voordoen,\nwaarop hij ons zijn machtige tusschenkomst kan doen gevoelen. Maar\nthans behoeven we daar niet over te denken. Het leven van Harbert\nv\u00f3\u00f3r alles.\"\n\nDen tienden dag, 22 November, waren er aanmerkelijke verschijnselen\nvan beterschap bij den knaap te bespeuren. Hij had eenig voedsel\ngebruikt. Er kwam weder kleur op zijn bleeke wangen en zijn oogen\nstonden weder helder. Hij sprak nu en dan met zijn vrienden, ondanks\nde pogingen van Pencroff, die onophoudelijk tot hem sprak, om hem\nzelven het spreken te beletten en die hem de onmogelijkste verhalen\nvertelde. Harbert had ook naar Ayrton gevraagd, daar hij verwonderd\nwas dezen niet in de kraal te zien. Maar de matroos wilde Harbert\ngeen verdriet geven en stelde zich tevreden met te zeggen dat Ayrton\nnaar Nab was gegaan om het Rotshuis te helpen verdedigen.\n\nHet ging van dag tot dag beter met den knaap. Maar in welk een toestand\nzouden de kolonisten verkeerd hebben, zoo hij erger was geworden,\nzoo de kogel in zijn lichaam was gebleven of zoo een arm of been had\nmoeten worden afgezet.\n\nHet kwam Cyrus Smith dikwijls voor dat hij en zijn vrienden, tot nog\ntoe zoo gelukkig, een moeielijken tijd tegemoet gingen. Gedurende meer\ndan twee en een half jaar, sedert zij uit Richmond ontsnapt waren, was\nalles naar hun wensch gegaan. Het eiland had hen overvloedig voorzien,\nen door hun wetenschappelijke kennis waren zij in staat geweest van\nalles partij te trekken. Het stoffelijk welzijn van de kolonie was\nals het ware volmaakt. Bovendien was hun, in sommige gevallen, een\ngeheimzinnige macht te hulp gekomen!.... Maar dit alles had zijn tijd\ngehad. Kortom, Cyrus Smith meende te bespeuren dat de kans tegen hen\nwas gekeerd.\n\nMen meene daarom evenwel niet dat Cyrus Smith en zijn vrienden, omdat\nzij veel over hun toestand spraken, mannen waren om aan hun lot te\nwanhopen! Verre van daar. Zij waren volkomen op de hoogte van hun\ntoestand, overwogen de kansen en bereidden zich op alle mogelijke\ngebeurtenissen voor; zij verloren de toekomst niet uit het oog en\nzoo eenig ongeluk hen trof; zouden zij gereed zijn er tegen te kampen.\n\n\n\n\n\nXVIII.\n\n\tDe boeven in den omtrek der kraal.--Voorloopige\n\tvestiging.--Voortzetting van Harberts verpleging.--De eerste\n\tjuichtonen van Pencroff.--Terugkeer tot het verleden.--Wat\n\tde toekomst geven zal.--Meening van Cyrus Smith daaromtrent.\n\n\nHarbert genas langzaam; men kon hem echter nog niet naar het Rotshuis\nvervoeren.\n\nVan Nab kreeg men geen tijding maar men verontrustte zich niet over\nhem. De wakkere neger zou, in het Rotshuis verborgen, zich niet\nlaten overvallen. Top was niet weder naar hem toegezonden, daar men\nhet onnoodig achtte den trouwen hond opnieuw aan een kogel bloot\nte stellen.\n\nMen moest dus wachten, maar de kolonisten verlangden weder in het\nRotshuis te zijn. Het speet den ingenieur dat hij zijn macht zag\nverdeelen, want dit was in het voordeel van de zeeroovers. Sedert\nhet verdwijnen van Ayrton waren zij nog slechts vier tegen vijf,\nwant Harbert kon men niet meer meerekenen, hetgeen den knaap zeer\nverdriette, daar hij begreep, dat hij de schuld van alles was.\n\nDen 24sten November werd door Cyrus Smith en Gideon Spilett de quaestie\nbehandeld, hoe men tegen de bandieten te werk moest gaan.\n\n\"Ik geloof,\" zeide Gideon Spilett, nadat er gesproken was over de\nonmogelijkheid om met Nab gemeenschap te hebben, \"dat, wanneer wij\nons op weg waagden, wij gevaar zouden loopen een kogel te ontvangen,\nzonder dien te kunnen beantwoorden. Maar gelooft gij niet, dat het\nnu het beste is om een bepaalde jacht op deze ellendelingen te maken!\"\n\n\"Dat meen ik ook,\" zeide Pencroff. \"Wij zijn, geloof ik, niet bang\nvoor een kogel, en als mijnheer Cyrus het toe wil staan, ben ik gereed\nmij in het bosch te begeven. \"Een man kan een man staan!\"\n\n\"Maar kan hij er vijf staan?\" vroeg de ingenieur.\n\n\"Ik voeg mij bij Pencroff,\" zeide de reporter, \"en wij beiden goed\ngewapend en van Top vergezeld....\"\n\n\"Beste Spilett en gij, Pencroff,\" hernam Cyrus Smith, \"redeneert\ntoch kalm. Zijn de boeven ergens op het eiland verborgen, en was\nhunne schuilplaats ons bekend, dan behoefden wij hen slechts te\novervallen. Maar moeten wij integendeel niet vreezen dat zij het\neerste schot zullen doen?\"\n\n\"O, mijnheer Cyrus, een kogel treft niet altijd waar men hem heen\nzendt!\"\n\n\"Die, welke Harbert getroffen heeft, miste geen streep, Pencroff,\"\nantwoordde de ingenieur. \"Maar wanneer gij beiden de kraal verlaat,\nblijf ik hier immers alleen om haar te verdedigen. Staat gij er voor\nin dat de boeven niet zullen zien dat gij u verwijdert, dat zij u\nin het bosch zullen laten ronddolen en in uwe afwezigheid de kraal\naanvallen, wel wetende dat er zich slechts een gewond kind en \u00e9\u00e9n\nman in bevinden.\"\n\n\"Gij hebt gelijk, mijnheer Cyrus,\" antwoordde Pencroff, \"gij hebt\ngelijk. Zij zullen alles in het werk stellen om de kraal weder meester\nte worden, daar zij weten dat zij goed voorzien is! En alleen zoudt\ngij het niet tegen hen kunnen volhouden! Waren wij toch maar in\nhet Rotshuis!\"\n\n\"Wanneer wij in het Rotshuis waren zou de toestand geheel anders\nzijn,\" zeide Cyrus Smith. \"Ik zou daar niet vreezen Harbert met\neen van ons achter te laten, en de drie anderen konden de bosschen\ndoorkruisen. Maar wij zijn in de kraal, en moeten er blijven tot op\nhet oogenblik dat wij haar gezamenlijk zullen kunnen verlaten!\"\n\nCyrus Smith had gelijk en zijn metgezellen begrepen het.\n\n\"Was Ayrton maar bij ons!\" zeide Gideon Spilett. \"Arme kerel! Zijn\nterugkeer tot het maatschappelijk leven zal van korten duur geweest\nzijn!\"\n\n\"Als hij dood is?....\" voegde Pencroff er op zonderlingen toon bij.\n\n\"Hoopt gij dan nog, Pencroff, dat die schurken hem gespaard\nhebben?\" vroeg Gideon Spilett.\n\n\"Ja, als zij er belang bij hadden om hem te sparen!\"\n\n\"Wat! zoudt gij dan veronderstellen dat Ayrton, bij het vinden van\nzijn vroegere metgezellen, alles vergeten zou hebben wat hij ons\nverplicht is?\"\n\n\"Wie weet!\" antwoordde de zeeman, die niet zonder aarzelen deze\nmeening uitte.\n\n\"Pencroff,\" zeide Cyrus Smith, terwijl hij diens arm vatte, \"dat is\neen leelijke gedachte van u, en het zou mij hinderen u nog langer\nzoo te hooren spreken. Ik sta in voor de trouw van Ayrton!\"\n\n\"Ik ook,\" voegde de reporter er levendig bij.\n\n\"Ja.... ja.... mijnheer Cyrus.... ik heb ongelijk,\" antwoordde\nPencroff. \"Het was inderdaad een slechte gedachte, die ik daar had en\nzij wordt door niets gerechtvaardigd. Maar, ziet gij! Ik weet soms\nzelf niet meer wat ik zeg; die gevangenschap in de kraal hindert\nmij vreeselijk, en ik ben nooit zoo overspannen geweest als op dit\noogenblik.\"\n\nDe reporter troostte Pencroff met de belofte, dat Harbert binnen acht\ndagen zoover genezen zou zijn, dat men hem zou kunnen vervoeren.\n\nEen paar maal intusschen waagde de reporter zich goed gewapend buiten\nde kraal, vergezeld van Top.\n\nDe eerste maal ontmoette hij niemand en vond hij niets, dat hem\nverdacht voorkwam.\n\nDen 27sten November waagde Gideon Spilett zich een kwart mijl in\nhet bosch en bemerkte dat Top onrustig werd; de hond liep heen en\nweer tusschen het kreupelhout, alsof hij iets rook, dat hem verdacht\nvoorkwam.\n\nGideon Spilett volgde Top, moedigde hem aan, maar hield zijn\nkarabijn gereed en zorgde door boomen gedekt te zijn. Het was niet\nwaarschijnlijk, dat Top de nabijheid van een mensch rook, want in dat\ngeval zou hij dat doffe, halfgesmoorde blaffen hebben doen hooren. Nu\nhij niet knorde, kon men zeker zijn, dat het gevaar niet nabij was,\nnoch nader kwam.\n\nVijf minuten verliepen. Top bleef rondsnuffelen en de reporter\nvolgde hem behoedzaam; plotseling wierp de hond zich echter in een\ndicht kreupelbosch en haalde er een lap van een kleedingstuk uit\nte voorschijn.\n\nGideon Spilett bracht het onmiddellijk naar de kraal.\n\nDe kolonisten bekeken het en herkenden het als een stuk van het\nbuis van Ayrton, een stuk van dat vilt, dat alleen in het Rotshuis\nverwerkt werd.\n\n\"Gij ziet het, Pencroff,\" merkte Cyrus Smith op, \"de ongelukkige\nAyrton heeft tegenstand geboden. De boeven hebben hem tegen zijn wil\nmedegesleept! Twijfelt gij nog aan zijn trouw?\"\n\n\"Neen, mijnheer Cyrus,\" antwoordde de zeeman, \"en reeds lang heb ik\nmijn wantrouwen afgelegd! Maar men kan hieruit iets opmaken.\"\n\n\"Wat dan?\" vroeg de reporter.\n\n\"Dat Ayrton niet in de kraal gedood is. Dat men hem levend van hier\nheeft gesleept, daar hij weerstand heeft geboden! Misschien leeft\nhij dus nog!\"\n\n\"Misschien,\" antwoordde de ingenieur, die in gedachten verzonken bleef.\n\nDit was nog eene hoop voor de metgezellen van Ayrton. Was deze in\nde kraal overvallen, dan zou men hem even als Harbert door een kogel\ngedood hebben gevonden. Maar hadden de boeven hem niet onmiddellijk\nvan kant gemaakt, hem levend naar een ander gedeelte van het eiland\ngesleept, mocht men dan niet hopen, dat hij nog hun gevangene\nwas? Mogelijk had een van hun in Ayrton een vroegeren metgezel uit\nAustrali\u00eb gevonden: Ben Joyce, het hoofd der ontsnapte boeven? En\nwie weet of zij de dwaze hoop niet gekoesterd hadden Ayrton weder\nover te halen? Hij zou hen zoo nuttig kunnen zijn, als zij van hem\neen verrader hadden kunnen maken!....\n\nDeze gebeurtenis werd in de kraal als gunstig beschouwd en men achtte\nhet niet onmogelijk Ayrton terug te vinden. Was hij gevangen, dan\nzou hij van zijn kant alles aanwenden om uit de handen der boeven\nte ontkomen, en hij zou een krachtige steun voor de kolonisten zijn\ngeweest!\n\n\"Mocht het Ayrton gelukken te ontsnappen,\" merkte Gideon Spilett op,\n\"dan zal hij in ieder geval de wijk nemen naar het Rotshuis, want\nhij weet niets van de verwonding van Harbert, en bijgevolg kan hij\nniet weten dat wij in de kraal gevangen zijn.\"\n\n\"O! ik zou wenschen dat hij in het Rotshuis was!\" riep Pencroff uit,\n\"en dat wij er ook waren!\"\n\nPencroff drong menigmaal bij Gideon Spilett op het vervoeren van\nHarbert aan, maar deze vreesde met recht, dat de wonden onder weg\nmisschien zouden open gaan en hij gaf nog geen bevel om te vertrekken.\n\nEr viel echter iets voor, waardoor Cyrus Smith en zijn twee vrienden\nbesloten om aan het verlangen van den knaap gehoor te geven, en de\nhemel weet hoeveel verdriet en berouw zij nog van dezen stap hadden\nkunnen hebben!\n\nDen 29sten November, ongeveer zeven uur in den morgen, toen de drie\nkolonisten bij elkander zaten in de kamer bij Harbert, hoorden zij\nTop op eens luid blaffen.\n\nCyrus Smith, Pencroff en Gideon Spilett grepen hunne geweren die\naltijd geladen waren en gingen naar buiten.\n\nTop, die vooruit gehold was, kwam terug, sprong op en blafte, maar\nhet was van blijdschap en niet uit woede.\n\n\"Er komt iemand!\"\n\n\"Ja!\"\n\n\"Het is een vijand!\"\n\n\"Nab, misschien?\"\n\n\"Of Ayrton?\"\n\nNauwelijks waren deze woorden gewisseld of er sprong iemand over de\nomheining en kwam in de kraal terecht.\n\nHet was Jup, Jup zelf, die met groote hartelijkheid door Top ontvangen\nwerd!\n\n\"Jup!\" riep Pencroff uit.\n\n\"Nab zendt hem ons,\" zeide de reporter.\n\n\"Dan moet hij een bericht bij zich hebben,\" antwoordde de ingenieur.\n\nPencroff snelde op den aap toe. Wanneer Nab iets gewichtigs aan\nzijn meester had mede te deelen, had hij geen zekerder en vlugger\nboodschapper kunnen kiezen; hij kon zijn weg vinden daar waar noch\nde kolonisten noch Top er mogelijkheid toe zou hebben gezien. Cyrus\nSmith had zich niet vergist. Er hing een zakje om den hals van Jup\nen daarin bevond zich een briefje van Nab.\n\nMen oordeele over de wanhoop van Cyrus Smith en zijn lotgenooten,\ntoen zij de volgende woorden lazen:\n\n\n\t\"Vrijdag, 6 uur in den morgen.\n\n\t\"De boeven meester van de bergvlakte.\n\n\t\t\t\"Nab.\"\n\n\nZij zagen elkander aan, zonder een woord te spreken en keerden in het\nhuis terug. Wat moesten zij doen? Nu de boeven op de bergvlakte waren,\nzou alles daar verwoest en vernield zijn.\n\nToen Harbert den ingenieur, den reporter en Pencroff weder zag\nbinnenkomen, begreep hij dat de toestand verergerd was, nog meer werd\nhij overtuigd dat het Rotshuis een gevaar dreigde toen hij Jup zag.\n\n\"Mijnheer Cyrus,\" zeide hij, \"ik wil vertrekken. Ik kan de reis\ndoorstaan! Ik wil weg!\"\n\nGideon Spilett naderde Harbert. Na een vorschenden blik op het gelaat\nvan den knaap geworpen te hebben, zeide hij:\n\n\"Laat ons dan gaan.\"\n\nEr werd besloten dat Harbert op matrassen in het wagentje zou liggen\nen door de onagga zou worden getrokken, daar men voor een baar twee\ndragers noodig zou hebben en er dus minder handen beschikbaar zouden\nzijn, als men aangevallen werd. Het was prachtig weer. De zon scheen\nhelder door de boomen.\n\n\"Zijn de wapenen gereed?\" vroeg Cyrus Smith.\n\nZij waren allen in orde. De ingenieur en Pencroff waren beiden met\neen geweer met dubbelen loop gewapend en Gideon Spilett had zijn\nkarabijn op schouder.\n\n\"Ligt gij goed, Harbert?\" vroeg de ingenieur.\n\n\"O! mijnheer Cyrus,\" antwoordde de knaap, \"wees gerust, ik zal onderweg\nniet sterven.\"\n\nMen zag echter, dat de arme knaap alle inspanning noodig had om\nzijn krachten, die op het punt stonden hem te begeven, bij elkander\nte houden.\n\nDe ingenieur aarzelde nog het bevel tot vertrekken te geven. Maar\nhet zou Harbert radeloos gemaakt en misschien zijn toestand verergerd\nhebben.\n\n\"Voorwaarts!\" zeide Cyrus Smith.\n\nDe deur van de kraal werd geopend. Jup en Top sprongen vooruit. Het\nrijtuigje met de onagga, door Pencroff gemend, vertrok langzaam en\nde deur van de kraal werd weder gesloten.\n\nCyrus Smith en Gideon Spilett liepen elk aan een kant van Harbert\nen waren gereed om elken aanval af te weren. Met eenig recht mocht\nmen echter hopen, dat de weg veilig zou zijn, daar de boeven zich\nnog wel op de bergvlakte zouden bevinden. Moest men nog vuur geven,\ndan zou het waarschijnlijk eerst bij het naderen van het Rotshuis zijn.\n\nDe kolonisten waren echter op hun hoede. Top en Jup, die met zijn stok\ngewapend nu eens voor dan ter zijde van den weg den stoet vergezelde,\ngaven geen teeken, dat er eenig gevaar in aantocht was.\n\nTen half acht had men de kraal verlaten en een uur later vier mijlen\nvan de vijf afgelegd, zonder dat er iets was voorgevallen.\n\nMen naderde reeds de bergvlakte. Eindelijk kreeg men de zee in het\ngezicht. De tocht ging zwijgend voorwaarts, toen Pencroff plotseling\nde onagga stil hield en woedend uitriep:\n\n\"O! die ellendelingen!\"\n\nHij wees daarbij naar een dikke rookwolk, die boven den molen, de\nstallen en andere gebouwen opsteeg.\n\nTe midden van dien rook zag men een man.\n\nHet was Nab.\n\nZijn lotgenooten uitten een kreet. Hij hoorde het en snelde naar\nhen toe.\n\nOngeveer een half uur geleden hadden de boeven de bergvlakte verlaten,\nna haar verwoest te hebben!\n\n\"En mijnheer Harbert?\" vroeg Nab.\n\nGideon Spilett ging naar het wagentje.\n\nHarbert lag buiten kennis!\n\n\n\n\n\nXIX.\n\n\tHarbert in het Rotshuis.--Nab verhaalt wat er heeft plaats\n\tgehad.--Bezoek van Cyrus Smith aan de vlakte.--Verwoesting.--De\n\tkolonisten weerloos tegen de ziekte.--De schors van den\n\twilg.--Een doodelijke koorts.--Top blaft weder.\n\n\nNoch aan de boeven, noch aan het gevaar dat het Rotshuis dreigde,\nnoch aan de verwoesting van de bergvlakte, werd meer gedacht. De\ntoestand van Harbert eischte op dat oogenblik ieders aandacht. Zou\nhet vervoeren noodlottig voor hem geweest zijn en zijn wonden zich\nweder geopend hebben? De reporter kon het nog niet zeggen, maar hij\nen zijn lotgenooten waren wanhopend.\n\nHarbert werd zoo voorzichtig mogelijk binnen het Rotshuis\ngebracht. Door de goede zorgen kwam hij weldra weder bij. Hij\nglimlachte even, toen hij zag, dat hij weer in zijn eigen kamer lag,\nmaar was zoo verzwakt, dat hij nauwelijks een woord kon uiten.\n\nGideon Spilett onderzocht zijn wonden. Zij waren niet weder opengegaan,\nzooals hij gevreesd had, daar zij nog niet voldoende geheeld\nwaren. Vanwaar dan die instorting? Waardoor was Harbert verergerd?\n\nDe reporter en Pencroff bleven bij het bed, terwijl de knaap\nkoortsachtig insliep.\n\nCyrus Smith vertelde intusschen aan Nab, wat er in de kraal was\nvoorgevallen en Nab verhaalde zijn meester wederkeerig hetgeen op de\nbergvlakte gebeurd was.\n\nEerst den vorigen nacht hadden de boeven zich aan den zoom van het\nbosch vertoond. Nab, die bij het gevogelte waakte, had niet geaarzeld\nop een van die zeeroovers, die de beek wilde oversteken, vuur te\ngeven; maar in dien stikdonkeren nacht, had hij niet geweten of de\nellendeling getroffen was. Het was in ieder geval niet voldoende\ngeweest om de bende af te weren en Nab had nog maar juist den tijd\ngehad om naar het Rotshuis terug te keeren, waar hij zich ten minste\nin veiligheid bevond.\n\nMaar wat te doen? Hoe de verwoesting te beletten, waarmede de boeven\nde bergvlakte bedreigden? Had Nab een middel om zijn meester te\nwaarschuwen? En in welken toestand bevonden zich de bewoners van de\nkraal op dat oogenblik?\n\nDe ingenieur was op 11 November vertrokken en nu was het den\n29sten. Negentien dagen lang had Nab dus geen ander bericht gehad,\ndan dat hetwelk hem door Top gebracht was. Ayrton verdwenen, Harbert\nernstig gewond, de ingenieur, de reporter en de zeeman, als het ware\nin de kraal gevangen!\n\nNab was radeloos en wist niet wat te doen, toen hij eindelijk op de\ngedachte kwam Jup te gebruiken, en deze een bericht toe te vertrouwen.\n\nJup begreep het woord \"kraal\" en kende den weg. Het was nog geen\ndag. De vlugge aap zou wel onopgemerkt door het bosch komen en de\nboeven zouden in ieder geval meenen dat hij daar in thuis hoorde.\n\nNab aarzelde niet. Hij schreef het briefje en bond het aan den hals\nvan Jup, bracht den aap buiten het Rotshuis en herhaalde een paar\nmaal de woorden:\n\n\"Jup! Jup! kraal! kraal!\"\n\nHet dier begreep het, liet zich langs het koord afglijden en verdween\nbinnen weinige oogenblikken in de duisternis, zonder dat het de\naandacht der boeven getrokken had.\n\n\"Gij hebt goed gehandeld, Nab,\" zeide Cyrus Smith, \"maar gij hadt\nmisschien nog beter gedaan met ons niet te waarschuwen.\"\n\nCyrus Smith dacht bij deze woorden aan Harbert, wiens toestand zeer\nverergerd scheen door het vervoeren.\n\nNab vertelde vervolgens, dat de boeven zich niet weer vertoond\nhadden. Daar zij het aantal bewoners van het eiland niet kenden,\ndachten zij misschien dat het Rotshuis door een aanzienlijken troep\nverdedigd werd. De bergvlakte lag echter buiten de geweerschoten van\nhet Rotshuis en daarop konden zij zich derhalve wagen. Daar richtten\nzij de vreeselijke verwoesting aan, die Pencroff schier tot wanhoop\nhad gebracht en verlieten de bergvlakte slechts een half uur v\u00f3or de\nkomst der kolonisten, welke zij nog in de kraal gevangen waanden.\n\nNab had zijn schuilplaats verlaten. Hij was naar de bergvlakte gegaan,\nop gevaar af door een kogel getroffen te worden, om te trachten\nden brand te blusschen; hij had, maar tevergeefs, tegen de vlammen\ngestreden, tot op het oogenblik, dat zijn metgezellen zich aan den\nzoom van het bosch vertoonden.\n\nDe tegenwoordigheid der boeven was een bestendige bedreiging voor\nde kolonisten van het eiland Lincoln, die tot nog toe zoo gelukkig\ngeleefd hadden, maar nog op grooter rampen bedacht moesten zijn!\n\nGideon Spilett bleef in het Rotshuis bij Harbert en Pencroff, terwijl\nCyrus Smith, vergezeld van Nab, zelf wilde gaan zien welken omvang\nde verwoesting had.\n\nDe beide mannen volgden de Mercy, maar zagen niets dat hun verdacht\nvoorkwam.\n\nMogelijk wisten de boeven, dat de kolonisten weder in het Rotshuis\nwaren, daar zij hen wellicht hadden zien aankomen van de kraal;\nof wel, zij waren na de verwoesting van de bergvlakte in het bosch\ngevlucht en hadden niets van de terugkomst bemerkt.\n\nIn het eerste geval zouden de roovers naar de kraal gaan, die nu\nonverdedigd was en die zulk een kostbare prooi voor hen bevatte.\n\nIn het tweede geval zouden zij waarschijnlijk naar hun kampplaats\nterugkeeren en een goede gelegenheid afwachten om nogmaals den aanval\nte wagen.\n\nHet beste ware hen te voorkomen; maar elke onderneming om het eiland\nvan die schurken te bevrijden, hing geheel af van den toestand van\nHarbert. Cyrus Smith had inderdaad al zijn krachten wel noodig,\nen niemand mocht op dit oogenblik het Rotshuis verlaten.\n\nDe ingenieur en Nab kwamen op de bergvlakte. De velden waren\nplatgetrapt en de oogst was verwoest. Gelukkig bezat men zaad genoeg\nom deze schade te herstellen.\n\nDe molen, de stal en andere gebouwen waren allen door de vlammen\nverteerd. Enkele dieren, die gevlucht waren, dwaalden nog over de\nbergvlakte. De vogels, die gedurende den brand naar het meer de wijk\nhadden genomen, keerden reeds weder naar hun woning terug. Alles zou\ndaar opnieuw gebouwd moeten worden.\n\nCyrus Smith zag bleeker dan gewoonlijk; inwendig ziedde zijn toorn,\ndie hij met moeite bedwong, maar hij sprak geen woord. Hij wierp een\nlaatsten blik op zijn verwoeste velden, op de rookwolken, die nog\nuit de bouwvallen opstegen en keerde toen naar het Rotshuis terug.\n\nDe volgende dagen waren treuriger dan de kolonisten nog op het eiland\nbeleefd hadden. De toestand van Harbert werd slimmer, hij begon reeds\nte ijlen en men had geen andere geneesmiddelen dan verfrisschende\ndranken. De koorts was nog niet hevig, maar zij keerde weldra op\nbepaalde tijden terug.\n\nDen 6den December zeide Gideon Spilett tot Cyrus Smith:\n\n\"Men moet haar tegengaan, wij moeten iets hebben dat de koorts doet\nafnemen, maar wij bezitten geen kina.\"\n\n\"Neen,\" hernam Gideon Spilett, \"maar aan den oever van het meer staan\nwilgen, en de bast van den wilgeboom kan somtijds de kina vervangen.\"\n\n\"Laten wij dit onmiddellijk beproeven!\" antwoordde de ingenieur.\n\nCyrus Smith ging zelf de schors halen; hij stampte haar vervolgens\nfijn en nog denzelfden avond gaf men Harbert het poeder in.\n\nDien nacht en den volgenden dag bleef de koorts weg. Pencroff kreeg\nweder eenige hoop. Gideon Spilett echter zeide niets.\n\nEr vertoonden zich andere verschijnselen, die de reporter ten hoogste\nverontrustten. Het verstand van Harbert werd meer en meer beneveld\nen hij begon erger te ijlen.\n\nGideon Spilett riep den ingenieur ter zijde.\n\n\"Het is een zenuwkoorts!\"\n\n\"Een zenuwkoorts!\" riep Cyrus Smith uit. \"Gij vergist u, Spilett. Een\nzenuwkoorts komt niet plotseling op....\"\n\n\"Ik vergis mij niet,\" antwoordde de reporter. \"Harbert heeft de\nkiem er van reeds in het bosch gekregen. Hij heeft toen den eersten\naanval er van gehad. Komt er een tweede en voorkomen wij een derde\nniet.... dan is hij verloren!....\"\n\n\"Maar de schors van den wilgeboom.\"\n\n\"Die is niet krachtig genoeg,\" antwoordde de reporter, \"en voorkomt\nmen hem niet, dan is een derde aanval van die koorts altijd doodelijk!\"\n\nPencroff had dit gesprek gelukkig niet gehoord. Hij zou krankzinnig\nzijn geworden.\n\nMen begrijpt in welke onrust de ingenieur en de reporter den 7den\nDecember en den volgenden nacht doorbrachten.\n\nMidden op den dag herhaalde zich de aanval. De crisis was\nvreeselijk. Harbert voelde dat hij verloren was! Hij strekte zijn\narmen uit naar Cyrus Smith, naar Spilett, naar Pencroff!.... Hij wilde\nniet sterven!.... Het was een hartverscheurend schouwspel! Men moest\nPencroff verwijderen.\n\nDeze aanval duurde vijf uur. Harbert zou blijkbaar een derden niet\nkunnen doorstaan. Hij ijlde den ganschen nacht.... verviel dan weder\nin een toestand van verdooving, zoodat Gideon Spilett verscheiden\nmalen dacht dat hij bezweken was; hij zeide tot Cyrus Smith:\n\n\"Als wij hem v\u00f3or morgen niet een krachtiger tegenmiddel geven,\ndan is Harbert dood!\"\n\nDe nacht brak aan,--waarschijnlijk de laatste nacht van dat moedige,\nverstandige, goede kind, van wien allen evenveel hielden! Het eenige\ngeneesmiddel tegen die vreeselijke koorts, het eenige kruid, waardoor\nmen haar tegen kon gaan, was op het eiland Lincoln niet te vinden. Den\nnacht van 8 op 9 December bracht hij ijlende door. Zijn brein was\ngeheel beneveld, zijn hersens waren aangetast, hij kon reeds niemand\nmeer herkennen.\n\nZou hij in het leven blijven tot den volgenden dag, tot dien\nderden aanval, die hem in ieder geval zou dooden? het was niet\nwaarschijnlijk. Zijn krachten waren uitgeput, en wanneer hij zonder\nkoorts was, lag hij, als het ware, bewusteloos.\n\nTegen drie uur in den morgen uitte Harbert een schellen kreet. Hij\nscheen aan een vreeselijk zenuwtoeval ten prooi. Nab, die bij\nhem waakte, snelde verschrikt naar de aangrenzende kamer, om zijn\nmetgezellen te wekken.\n\nOp dat oogenblik blafte Top op zonderlinge wijze....\n\nAllen gingen onmiddellijk naar binnen en hielden den stervenden knaap\nvast, die uit zijn bed wilde springen. Gideon Spilett vatte zijn arm\nen voelde dat zijn pols zich langzamerhand herstelde....\n\nHet was vijf uur in den morgen. De eerste stralen der opkomende zon\ndrongen door de vensters van het Rotshuis. Het zou een prachtige dag\nworden.... de laatste levensdag van den armen Harbert!....\n\nEr viel een zonnestraal op de tafel naast het bed.\n\nPencroff uitte een kreet en wees op iets dat op die tafel stond....\n\nHet was een langwerpig doosje, op welks deksel stond:\n\n\n\tSulphas quinine.\n\n\n\n\n\nXX.\n\n\tOnoplosbaar geheim.--Beterschap van Harbert.--Nog onbezochte\n\tstreken.--Toebereidselen voor het vertrek.--Eerste dag.--De\n\tnacht.--Tweede dag.--Voetstappen in het bosch.--Aankomst op\n\tkaap Hagedis.\n\n\nGideon Spilett nam het doosje en opende het. Het bevatte twee honderd\ngrein van een wit poeder, dat hij aan de lippen bracht. De scherp\nbittere smaak van deze zelfstandigheid liet hem geen oogenblik in\ntwijfel. Het was de kostbare quinine, het geneesmiddel der koorts\nbij uitnemendheid.\n\nMen moest zonder dralen dit poeder aan Harbert ingeven. Men kon later\nbespreken hoe het er gekomen kon zijn.\n\n\"Koffie!\" vroeg Gideon Spilett.\n\nNab bediende hem zoo snel mogelijk; de reporter wierp ongeveer 10\ngram van de quinine in de koffie, die hij vervolgens aan Harbert\nliet drinken.\n\nHet was nog niet te laat, want de derde aanval van koorts had zich\nnog niet herhaald!\n\nEn tot geruststelling kan gezegd worden, dat deze derde aanval zich\nniet voordeed.\n\nAllen hadden weder hoop gekregen. De geheimzinnige macht had zich\nweder geopenbaard, en op een oogenblik waarop men aan haar wanhoopte!\n\nNa verloop van eenige uren sliep Harbert rustiger in. De kolonisten\nkonden toen over dit voorval spreken. De tusschenkomst van den\nonbekende was nu duidelijker dan ooit. Maar hoe had hij in den nacht\ntot binnen het Rotshuis kunnen dringen? Dit was onverklaarbaar, en\nde wijze waarop de \"Genius van het eiland\" te werk ging, was even\nwonderbaarlijk als de Genius zelf.\n\nOm de drie uur werd Harbert de quinine ingegeven.\n\nReeds den volgenden dag bemerkte men verbetering in den toestand. Hij\nwas wel is waar nog niet genezen en de koorts zou zich nog wel\nherhalen, maar het ontbrak hem niet aan hulp. Het geneesmiddel was\nimmers bij de hand en waarschijnlijk hij, die het gegeven had, niet\nver verwijderd! In \u00e9en woord, ieders hart was weder met hoop vervuld!\n\nDeze hoop werd niet teleurgesteld. Tien dagen later begon Harbert\nte herstellen. Pencroff was buiten zich zelf van vreugde en wist\nniet op welke wijze zijn dankbaarheid te toonen aan Gideon Spilett,\ndien hij van nu af dokter Spilett noemde.\n\nNu moest men echter den waren geneesheer ontdekken.\n\n\"Wij zullen hem wel vinden,\" zeide de zeeman.\n\nEn deze man kon rekenen op een omhelzing, zooals Pencroff alleen in\nstaat was die te geven.\n\nDe maand December verliep en met deze het jaar 1867, waarin de\nkolonisten van het eiland Lincoln zoo zwaar beproefd werden.\n\nGedurende al dien tijd waren de boeven niet weder in den omtrek van\nhet Rotshuis verschenen. Van Ayrton hoorde men niets, en hoopten\nook de ingenieur en Harbert hem terug te vinden, hun metgezellen\ntwijfelden niet of de ongelukkige was omgekomen. Men kon echter niet\nin die onzekerheid blijven, en zoodra Harbert voldoende hersteld zou\nzijn, wilde men een verkenning ondernemen, waarvan de uitslag van\nhet hoogste gewicht moest zijn.\n\nDe maand Januari werd besteed om de bergvlakte weder in orde te\nbrengen; Cyrus Smith wilde echter nog wachten met het hernieuwen van\nden molen, den stal en de andere gebouwen, daar een tweede bezoek\nvan de roovers op de vlakte niet onmogelijk was.\n\nHarbert was in de laatste helft der maand in zoover hersteld, dat\nhij op de bergvlakte mocht wandelen. Eenige zeebaden, die hij met\nPencroff en Nab had genomen, hadden niet weinig tot zijn herstel\nbijgebracht. Cyrus Smith bepaalde den dag van hun vertrek op 15\nFebruari.\n\nEr werden reeds de noodige maatregelen voor deze reis genomen, want\nde kolonisten waren vast besloten het Rotshuis niet meer te betreden,\nvoordat hun doel bereikt was: zij wilden vooreerst de boeven verjagen\nen Ayrton vinden, indien hij nog leefde; in de tweede plaats hem\nontdekken, die zoo blijkbaar een beslissenden invloed op het lot der\nkolonisten uitoefende.\n\nBij het aanbreken van den dag van 15 Februari begaven zich allen,\nbehalve Pencroff, die zou sluiten, buiten het Rotshuis.\n\nEr was overeengekomen, dat niemand in de woning zou achterblijven. Jup\nen Top maakten alzoo deel uit van de expeditie. De ladders van het\nRotshuis, die vroeger gebruikt waren, werden naar de Schoorsteenen\ngebracht en diep onder het zand begraven, zoodat men ze bij de\nterugkomst kon gebruiken, want de hijschmachine was geheel afgenomen\nen elke inval in het Rotshuis dus schier onmogelijk.\n\nDaarna liet Pencroff zich door middel van een touw op den grond zakken.\n\nHet was prachtig weer.\n\n\"Het zal een warm dagje worden!\" zeide de reporter vroolijk.\n\n\"Kom, kom! dokter Spilett!\" antwoordde Pencroff, \"wij loopen in de\nschaduw en zullen zelfs de zon niet te zien krijgen!\"\n\n\"Voorwaarts!\" zeide de ingenieur.\n\nOp de kust, bij de Schoorsteenen, wachtte het wagentje met de onagga's\nbespannen, waarin zich levensmiddelen, verschillende werktuigen,\nwapenen en munitie bevonden. Nab had voor een draagbare keuken gezorgd\nen de reporter voor alles wat noodig was om in korten tijd een kamp\nop te slaan.\n\nGideon Spilett had er op aangedrongen, dat Harbert, ten minste\ngedurende de eerste uren van den tocht zou rijden, en de jongeling\nmoest zich wel aan het voorschrift van zijn geneesheer onderwerpen.\n\nNab ging naast de onagga's. Cyrus Smith, de reporter en de zeeman\nstapten vooruit. Top sprong van den een naar den ander. Harbert had Jup\neen plaats naast hem aangeboden, die deze zonder aarzelen aannam. De\ningenieur herhaalde zijn bevel en de stoet zette zich in beweging.\n\nNadat men den linkeroever van de Mercy een mijl gevolgd had, begaven\nzij zich in het dichte bosch van het Verre Westen.\n\nIn het bosch zagen zij weder die viervoetige en gevleugelde dieren, die\nzij ook op hun eersten tocht ontmoet hadden en Cyrus Smith merkte op:\n\n\"Ik geloof, dat zoowel de viervoetige als gevleugelde dieren\nvreesachtiger zijn dan vroeger. Die bosschen zijn kort geleden door\nde boeven doorkruist en wij zullen er zeker hun spoor vinden.\"\n\nMen zag inderdaad op verscheiden plaatsen sporen van een aantal\nmenschen: hier was een tak van een boom afgebroken, misschien met het\ndoel om den weg te herkennen; daar lag asch van een uitgedoofd vuur,\nen de indruk van voeten in een vochtig gedeelte van den grond. Maar\nniets duidde aan, dat ergens een langdurig kamp was opgeslagen.\n\nDe ingenieur had zijn metgezellen verboden om te jagen. De\ngeweerschoten zouden de aandacht der boeven getrokken hebben, die\nmisschien in het bosch ronddoolden. Bovendien als men op wild jacht\nmaakte, zou men allicht afdwalen en het was streng verboden zich van\nden gemeenschappelijken stoet te verwijderen.\n\nToen men ongeveer zes mijlen van het Rotshuis verwijderd was, werd het\nbosch dichter en het voortgaan moeilijker. Men moest boomen vellen\nom zich een weg te banen. Cyrus Smith zond echter vooraf Top en Jup\nin dat dikke kreupelhout, en kwamen zij terug zonder dat zij iets te\nkennen gaven, dan had men ook niets te vreezen, noch van de boeven,\nnoch van wilde dieren.\n\nDien avond kampeerden de kolonisten op ongeveer negen mijlen van het\nRotshuis, aan den oever van een kleinen zijtak van de Mercy.\n\nMen gebruikte een flink maal, want de kolonisten waren uitgehongerd en\ndaarop werden de noodige maatregelen genomen, opdat de nacht rustig\nzou voorbijgaan. Wanneer de ingenieur slechts te doen had gehad met\nwilde dieren, jaguars of anderen, dan zou hij rondom zijn kamp vuren\nhebben aangelegd, hetgeen voldoende verdediging geweest ware; maar de\nboeven zouden er eerder door aangetrokken dan teruggehouden worden,\nen daarom was het beter dat men in de diepste duisternis bleef.\n\nTwee kolonisten zouden samen waken en om de twee uur hun makkers\nwekken. Daar Harbert, ondanks zijn verzet, uitgesloten werd, hadden\nPencroff en Gideon Spilett en de ingenieur met Nab beurtelings\nde wacht.\n\nDe nacht ging voorbij zonder dat er iets voorviel en de tocht door\nhet bosch werd voortgezet.\n\nDien dag kon men slechts zes mijlen afleggen daar men zich letterlijk\nmet de bijl een weg moest banen.\n\nHier en daar vond men nog sporen van de boeven. Bij een vuur dat kort\ngeleden scheen uitgebluscht, zagen de kolonisten voetstappen die zij\naandachtig opnamen. Door van alle de lengte en breedte te meten vond\nmen gemakkelijk de indrukken van vijf menschen terug. De vijf boeven\nhadden daar waarschijnlijk gekampeerd, maar--en dit werd nauwkeurig\nonderzocht--men kon den zesden voetstap niet vinden, die in dat geval\nvan Ayrton moest geweest zijn.\n\n\"Ayrton was niet bij hen!\" zeide Harbert.\n\n\"Neen,\" antwoordde Pencroff, \"en dat hij niet bij hen was, is omdat\ndie schurken hem reeds gedood hebben! Maar hebben die ellendelingen\ndan geen hol, dat men ze als tijgers kan vervolgen!\"\n\n\"Neen,\" zeide de reporter. \"Het is zeer waarschijnlijk, dat zij\nrondzwerven en het is hun belang om zoo lang rond te dwalen tot op\nhet oogenblik dat zij meester van het eiland zijn.\"\n\n\"Meester van het eiland!\" riep de zeeman uit. \"Meester van het\neiland!....\" herhaalde hij, en zijn stem was gesmoord alsof zijn keel\nmet een ijzeren vuist werd toegeknepen. Toen zeide hij kalmer:\n\n\"Weet gij, mijnheer Cyrus, welken kogel ik in mijn geweer heb?\"\n\n\"Neen, Pencroff.\"\n\n\"De kogel, die de borst van Harbert doorboord heeft, en ik verzeker u,\ndat deze zijn doel niet zal missen!\"\n\nMaar deze rechtvaardige wraak kon het leven niet aan Ayrton teruggeven\nen door het onderzoek der voetstappen moest men wel tot de overtuiging\nkomen, dat er geen hoop meer bestond hem ooit terug te zien.\n\nDien avond werd het kamp op veertien mijlen van het Rotshuis opgeslagen\nen Cyrus Smith meende dat men niet meer dan vijf mijlen van kaap\nHagedis kon verwijderd zijn.\n\nDen volgenden dag bereikte men dan ook het schiereiland; het bosch was\nin zijn geheele lengte doorsneden, maar men had geen spoor gevonden\nvan de schuilplaats der boeven, noch van de plek waar de geheimzinnige\nonbekende verblijf hield.\n\n\n\n\n\nXXI.\n\n\tOnderzoek van het slangen-schiereiland.--Kamp aan den\n\tmond der waterval-rivier.--Zes honderd schreden van de\n\tkraal.--Verkenning door Gideon Spilett en Pencroff.--Hun\n\tterugkomst.--Allen vooruit.--Een open deur.--Een verlicht\n\tvenster.--Bij het maanlicht.\n\n\nDen 18den Februari bracht men weder door met vergeefs te zoeken naar\neen spoor van de indringers.\n\n\"Het verwondert mij niet,\" zeide Cyrus Smith tot zijn lotgenooten. \"Zij\nhebben bij hun ontschepen aan Wrakpunt ongeveer denzelfden weg gevolgd,\ndien wij nu gehouden hebben. Dit verklaart ook de voetstappen, welke\nwij in het bosch hebben bespeurd. Maar op de kust gekomen begrepen\nzij weldra, dat er geen goede schuilplaats te vinden was, toen zijn\nzij noordelijk gegaan en hebben de kraal ontdekt....\"\n\n\"Waar zij nu misschien zijn teruggekeerd....\" zeide Pencroff.\n\n\"Ik geloof het niet,\" antwoordde de ingenieur, \"want zij kunnen\ntoch licht begrijpen, dat wij ons onderzoek ook derwaarts zullen\nuitstrekken. De kraal is voor hen slechts een magazijn en geen vaste\nverblijfplaats.\"\n\n\"Ik ben het met Cyrus eens,\" zeide de reporter, \"en de boeven zullen\nte midden van de rotsen bij den Franklinberg een schuilplaats gezocht\nhebben.\"\n\n\"Dan regelrecht naar de kraal, mijnheer Cyrus!\" riep Pencroff. \"Wij\nmoeten er een eind aan maken en wij hebben tot nog toe slechts tijd\nlaten verloren gaan!\"\n\n\"Neen, vriend,\" antwoordde de ingenieur. \"Gij vergeet dat wij er\nbelang bij hadden te weten of er niet ergens een woning in het bosch\nvan het Verre Westen verborgen was. Onze verkenning leidde tot een\ndubbel doel, Pencroff. Moesten wij van den eenen kant de misdaad\nstraffen, van de andere zijde moesten wij onze dankbaarheid betoonen!\"\n\n\"Dat is goed gesproken, mijnheer Cyrus,\" antwoordde de zeeman. \"Ik\ngeloof echter, dat wij dien heer niet zullen vinden tenzij hij dit\nzelf verlangen mocht!\"\n\nPencroff uitte slechts de gedachte, die allen daaromtrent\nhadden. Waarschijnlijk zou de woning van den onbekende even\ngeheimzinnig zijn als hij zelf was.\n\nDen 19den Februari volgden de kolonisten de rivier langs den\nlinkeroever en bevonden zij zich op zes mijlen van den berg Franklin.\n\nHet plan van den ingenieur was om de vallei waardoor de rivier liep\nnauwkeurig te onderzoeken en voorzichtig den omtrek van de kraal\nte bereiken; was de kraal bewoond, dan zou men haar overrompelen,\nbevond er zich niemand in, dan zou men er het hoofdkwartier van maken,\nvanwaar alle verkenningen zouden uitgaan.\n\nTegen vijf uur in den avond hield de stoet op ongeveer zes honderd\npas van de kraal stil.\n\nMen moest dus de kraal verkennen, om te weten of zij bewoond was. Ging\nmen er op klaarlichten dag heen, dan zou men zich blootstellen aan\neen schot, zooals Harbert ontvangen had. Men zou dus wachten tot de\nnacht inviel.\n\nGideon Spilett wilde onmiddellijk op verkenning uitgaan en Pencroff\nzou hem gaarne vergezeld hebben.\n\n\"Neen, vrienden,\" zeide de ingenieur. \"Wacht tot van nacht. Ik wil\nniet, dat een van u zich op klaarlichten dag blootstelt.\"\n\n\"Maar, mijnheer Cyrus....\" begon de zeeman, die weinig genegen was\nom te gehoorzamen.\n\n\"Ik verzoek het u, Pencroff,\" zeide de ingenieur.\n\n\"In vredes naam dan!\" antwoordde de zeeman, die aan zijn toorn lucht\ngaf door zijn ganschen voorraad zeemansvloeken over de boeven uit\nte storten.\n\nTegen acht uur in den avond was het donker genoeg om de verkenning\nte beginnen. Gideon Spilett verklaarde zich bereid om met Pencroff\nte vertrekken. Cyrus Smith keurde het goed. Top en Jup zouden bij\nden ingenieur, Harbert en Nab blijven, want zij zouden hun meesters\nwellicht hebben verraden, door ter ongelegener tijd, te blaffen of\nte schreeuwen.\n\n\"Waag u niet onvoorzichtig,\" beval Cyrus Smith den zeeman en den\nreporter aan. \"Gij behoeft de kraal niet te vermeesteren, gij moet\nslechts ontdekken of zij bewoond is, ja dan neen.\"\n\n\"Wij beloven het,\" zeide Pencroff.\n\nBeiden vertrokken.\n\nLangzaam schreden de reporter en Pencroff voort; zij hielden stil bij\nelk geluid dat hun verdacht voorkwam en bleven op eenigen afstand\nvan elkander, waardoor zij beter tegen kogels waren beveiligd. Elk\noogenblik verwachtten zij een schot te zullen hooren.\n\nVijf minuten later hadden zij den zoom van het bosch bereikt.\n\nZij stonden stil. Op dertig passen bevond zich de deur van de kraal,\ndie gesloten scheen. Tusschen die deur en den zoom van het bosch lag\nde gevaarlijke streek, want een kogel, van achter de omheining der\nkraal geschoten, moest ieder treffen, die zich in deze open vlakte\nvan het bosch waagde.\n\nDe nacht was nog niet geheel ingevallen en in de schemering kon men\nalles nog vrij duidelijk onderscheiden.\n\nGideon Spilett en Pencroff waren de mannen niet om licht terug te\ndeinzen, maar zij wisten dat een onvoorzichtigheid van hun kant,\nwaarvan zij de eerste slachtoffers zouden zijn, ook hun metgezellen\nzou treffen. Wat zou er van Cyrus Smith, Nab en Harbert worden,\nals zij dood waren?\n\nToch wilde Pencroff, die weder driftig werd, toen hij zoo dicht bij de\nkraal kwam, waar hij dacht dat de roovers waren, voorwaarts snellen;\nde reporter hield hem echter met krachtige hand terug.\n\n\"Binnen weinige oogenblikken zal het geheel nacht zijn,\" fluisterde\nhij hem in het oor.\n\nPencroff bedwong zich met weerzin, maar luisterde toch naar den raad\nvan Gideon Spilett.\n\nEindelijk was het oogenblik gekomen.\n\nDe reporter had de kraal niet uit het oog verloren; zij scheen geheel\nverlaten. Indien de boeven er waren, zouden zij toch een van hen op\nwacht gezet hebben, om te voorkomen dat zij overvallen werden.\n\nGideon Spilett drukte de hand van zijn metgezel en beiden slopen naar\nde kraal, terwijl zij hun geweren gereed hielden.\n\nZij kwamen bij de deur zonder dat de duisternis door een lichtstraal\nverhelderd werd.\n\nPencroff trachtte haar te openen, daar hij evenals de reporter vermoed\nhad, dat zij gesloten was. De zeeman zag echter dat van buiten de\ngrendels er niet voor waren geschoven.\n\nDaaruit kon men dus opmaken dat de boeven de kraal bewoonden, en dat\nzij de deur zoo gesloten hadden, dat men haar niet kon open breken.\n\nGideon Spilett en Pencroff luisterden.\n\nGeen geluid kwam er van binnen. De schapen en geiten, die\nwaarschijnlijk in hun stallen sliepen, stoorden de kalmte van den\nnacht niet.\n\nToen de reporter en de zeeman niets hoorden, vroegen zij zich zelven\naf of zij niet over de omheining zouden klimmen en op die wijze in\nde kraal dringen. Dit was tegen het bevel van Cyrus Smith.\n\nDe poging kon slagen, maar zij kon ook mislukken. Waren de boeven\nop niets bedacht, waren zij niet met de expeditie tegen hen bekend,\nin een woord, was er op dit oogenblik een kans om hen te overvallen,\nmocht men dan die kans verloren laten gaan, door onbedacht over de\nheining te klimmen?\n\nDe reporter achtte het beter te wachten, om de kraal binnen te dringen\ntot alle kolonisten vereenigd waren. Zeker was het dat men zonder\ngezien te worden bij de deur kon komen en dat de omheining niet bewaakt\nscheen. Voor het oogenblik moest men dus slechts trachten spoedig de\nandere kolonisten weder te bereiken en met hen te beraadslagen.\n\nDe ingenieur was weldra van alles op de hoogte gebracht.\n\n\"Welnu,\" zeide hij na een oogenblik te hebben nagedacht, \"ik geloof\nnu dat de boeven niet in de kraal zijn.\"\n\n\"Wij zouden het zeker weten,\" antwoordde Pencroff, \"wanneer wij over\nde omheining waren geklommen.\"\n\n\"Naar de kraal, vrienden!\" zeide Cyrus Smith.\n\n\"Zullen wij den wagen achterlaten?\" vroeg Nab.\n\n\"Neen,\" antwoordde de ingenieur, \"daarin zijn onze munitie en de\nlevensmiddelen; zoo noodig zal zij ons tot verschansing dienen.\n\n\"Voorwaarts dan!\" zeide Gideon Spilett.\n\nAlles was nog even stil. De kolonisten waren gereed vuur te geven. Op\nbevel van Pencroff bleef Jup achter. Nab hield Top vast opdat hij\nniet vooruit zou snellen.\n\nWeldra waren zij bij de kraal. Er was geen schot gevallen. De onagga's\nhielden met Nab voor de omheining stil. De ingenieur, de reporter,\nHarbert en Pencroff gingen naar de deur, om te zien of zij van binnen\ngebarricadeerd was....\n\nZij stond half open!\n\n\"Maar wat hebt gij dan gezegd?\" vroeg de ingenieur aan den zeeman en\nGideon Spilett.\n\nBeiden waren verstomd.\n\n\"Op mijn woord,\" zeide Pencroff, \"die deur was zoo even gesloten!\"\n\nToen aarzelden de kolonisten. Waren de boeven dan in de kraal\ntoen Pencroff en Spilett hun verkenning deden? Men kon er niet aan\ntwijfelen, omdat de deur, welke toen gesloten was, slechts door hen\nkon geopend zijn! Waren zij er nog, of was er een van hen uitgegaan?\n\nDeze vragen rezen allen tegelijk bij de kolonisten op, maar hoe ze\nte beantwoorden.\n\nOp dat oogenblik kwam Harbert terug, die zich een paar schreden in\nde omheining had gewaagd en vatte verschrikt de hand van Cyrus Smith.\n\n\"Wat is er?\" vroeg de ingenieur.\n\n\"Een licht!\"\n\n\"In het huis?\"\n\n\"Ja!\"\n\nAlle vijf drongen zij naar voren, en inderdaad zagen zij door het\nvenster een zwak licht.\n\nCyrus Smith nam spoedig een besluit.\n\n\"Het is een goede kans,\" zeide hij tot zijn metgezellen, \"de\nboeven zijn in dit huis gesloten en op niets bedacht! Zij zijn\nons! Voorwaarts!\"\n\nDe kolonisten slopen vervolgens binnen de omheining met hun geweren\ngereed om vuur te geven. De wagen was buiten gelaten onder hoede van\nJup en Top, die er voorzichtigheidshalve aan vastgebonden waren.\n\nDe kraal was overigens donker en verlaten.\n\nBinnen weinige oogenblikken waren allen bij het huis, voor de deur,\ndie gesloten was.\n\nCyrus Smith gaf met zijn hand een teeken, dat niemand zich zou bewegen,\nen hij naderde het venster, dat van binnen zwak verlicht was.\n\nHij wierp een blik in de kamer.\n\nOp tafel stond een lantaarn te branden. Bij die tafel was het bed\ndat voor Ayrton gediend had.\n\nOp dat bed lag een man.\n\nPlotseling deinsde Cyrus Smith ter zijde en riep met gesmoorde stem:\n\n\"Ayrton!\"\n\nAanstonds werd de deur opengedrongen en allen wierpen zich in het\nvertrek.\n\nAyrton scheen te slapen. Zijn uiterlijk bewees dat hij lang en veel\ngeleden had. Hij had diepe wonden aan handen en voeten.\n\nCyrus Smith boog zich over hem.\n\n\"Ayrton!\" riep de ingenieur, terwijl hij den arm vatte van hem,\ndien hij zoo onverwacht terugvond.\n\nAyrton opende zijn oogen, en zag Cyrus Smith en de anderen aan:\n\n\"Zijt gij het!\" riep hij uit. \"Gij?\"\n\n\"Ayrton! Ayrton!\" herhaalde Cyrus Smith.\n\n\"Waar ben ik?\"\n\n\"In de kraal!\"\n\n\"Alleen?\"\n\n\"Ja.\"\n\n\"Maar zij zullen komen!\" riep Ayrton uit. \"Verdedig u! Verdedig u!\"\n\nEn hij zonk uitgeput achterover.\n\n\"Spilett,\" zeide de ingenieur, \"wij kunnen elk oogenblik aangevallen\nworden. Laat den wagen binnen de kraal komen. Versper de deur en komt\nallen hier.\"\n\nPencroff, Nab en de reporter brachten de bevelen van den ingenieur\nzoo snel mogelijk ten uitvoer. Men mocht geen minuut verloren laten\ngaan. Misschien was de wagen reeds in handen der boeven.\n\nIn een oogwenk waren zij bij Jup en Top, die een dof gebrom liet\nhooren.\n\nDe ingenieur verliet Ayrton en ging buiten het huis, gereed om vuur\nte geven. Harbert volgde hem.\n\nOp dat oogenblik verscheen de maan boven het bosch en verspreidde\nhaar wit licht over de kraal.\n\nWeldra kwam een zwarte massa nader bij. Het was de wagen met de\nonagga's en Cyrus Smith hoorde de deur goed sluiten.\n\nMaar Top rukte zich op hetzelfde oogenblik los, snelde naar de kraal\nen blafte woedend.\n\n\"Geeft acht, vrienden, houdt u gereed....\" riep Cyrus Smith.\n\nDe kolonisten verbeidden het oogenblik om vuur te geven. Top blafte\nnog steeds, en Jup, welke naar den hond geloopen was, liet een scherp\nsissend geluid hooren.\n\nDe kolonisten volgden hen en kwamen bij den oever van de beek door\nzware boomen beschaduwd.\n\nEn wat zagen zij daar in het volle maanlicht?\n\nVijf lijken op den grond uitgestrekt!\n\nHet waren die der boeven, die vier maanden geleden op het eiland\nLincoln ontscheept waren!\n\n\n\n\n\nXXII.\n\n\tAyrton's verhaal.--Het plan zijner vroegere makkers.--Hun\n\tvestiging in de kraal.--De hooge rechter van het eiland.--De\n\tBonadventure.--Onderzoek bij den Franklinberg.--Onderaardsch\n\tgebrom.--Een antwoord van Pencroff.--Op den bodem van den\n\tkrater.--Terugkeer.\n\n\nWat was er gebeurd? Wie had de boeven verslagen? Was het Ayrton? Neen,\nwant een oogenblik te voren vreesde hij door hen overvallen te worden!\n\nAyrton verkeerde echter in een toestand van verdooving, waaruit men\nhem niet kon wekken.\n\nDe kolonisten wachtten den ganschen nacht, zonder Ayrton te verlaten,\nzonder naar de plaats terug te keeren waar de vijf lijken lagen. Ayrton\nzou waarschijnlijk niets weten van de wijze waarop zij waren omgekomen,\nomdat hij zelf niet wist dat hij in het huis van de kraal was; maar\nhij zou ten minste datgene weten te vertellen wat aan deze vreeselijke\ngebeurtenis was vooraf gegaan.\n\nDen volgenden dag ontwaakte hij uit zijn verdooving en de kolonisten\ntoonden hem hoe gelukkig zij waren, nu zij hem bijna ongedeerd weder\nterugvonden, na honderd en vier dagen gescheiden te zijn geweest.\n\nAyrton vertelde hun in weinig woorden hetgeen voorgevallen was,\nof ten minste hetgeen hij wist.\n\nDaags nadat hij in de kraal gekomen was, dus den 10den November,\nwaren de boeven over de omheining geklommen en hadden hem gedurende\nden nacht overvallen. Zij bonden hem; en hij werd meegevoerd naar\neen donker hol, aan den voet van den Franklinberg waar de roovers\nhun schuilplaats hadden.\n\nMen had zijn dood besloten, en men zou hem den volgenden morgen\nombrengen, toen een der boeven hem herkende en aansprak met den naam,\ndien hij in Australi\u00eb gevoerd had. Deze ellendelingen zouden Ayrton\nhebben vermoord! Zij spaarden Ben Joyce.\n\nZijn vroegere metgezellen wilden hem overhalen om weder een der hunnen\nte worden; zij rekenden op hem om zich van het Rotshuis meester te\nmaken, om in die onbereikbare woning te dringen en meester van het\neiland te worden, na de kolonisten er van te hebben omgebracht!\n\nAyrton weigerde. Hij zou liever sterven dan zijn metgezellen verraden.\n\nBijna vier maanden bleef hij geboeid en bewaakt in dat hol.\n\nDe boeven hadden de kraal kort na hun aankomst op het eiland ontdekt\nen leefden in den omtrek er van, maar woonden er niet.\n\nDen 11den November gaven twee der hunnen vuur op Harbert, toen zij\nonverwachts door de twee kolonisten overvallen werden, maar een\nkeerde slechts terug daar zijn makker onder den dolk van Cyrus Smith\ngevallen was.\n\nMen oordeele over de onrust en wanhoop van Ayrton, toen hij dit hoorde\nvertellen. Hij meende dat Harbert dood was, dat er nog slechts vier\nkolonisten leefden die als het ware aan de genade der boeven waren\novergeleverd!\n\nGedurende al den tijd dat de kolonisten wegens de ziekte van Harbert\nin de kraal bleven, verlieten de zeeroovers hun hol niet en zelfs na\nde bergvlakte verwoest te hebben, achtten zij het nog niet voorzichtig\nhet te verlaten.\n\nAyrton werd intusschen mishandeld en verwachtte elken dag den dood,\ndien hij overtuigd was, niet te kunnen ontkomen.\n\nDe derde week van Februari verliep.\n\nAyrton hoorde niets van zijn vrienden en hij mocht niet meer hopen hen\nweder te zien! Toen verviel hij in den toestand van verdooving, waarin\nhij niets kon zien, noch hooren. Van dat oogenblik af, dat is te zeggen\nsedert twee dagen, kon hij niet meer zeggen wat er voorgevallen was.\n\n\"Maar, mijnheer Cyrus,\" voegde hij er bij, \"hoe is het mogelijk dat\nik in de kraal ben, daar ik in het hol gevangen zat?\"\n\n\"Hoe komt het dat de boeven daar midden in de kraal dood liggen\nuitgestrekt?\" was de wedervraag van Cyrus Smith.\n\n\"Dood!\" riep Ayrton uit, terwijl hij, ondanks zijn zwakte, half\novereind rees.\n\nZijn metgezellen steunden hem. Hij wilde opstaan, zij lieten hem\nbegaan en allen richtten zich naar de beek.\n\nHet was helder dag.\n\nOp den oever lagen nog de vijf lijken, die plotseling door den dood\ngetroffen moesten zijn.\n\nAyrton stond verpletterd. Cyrus Smith en zijn lotgenooten staarden\nhem aan zonder een woord te zeggen.\n\nOp een teeken van den ingenieur onderzochten Nab en Pencroff deze\nlijken die reeds verstijfd waren door de kou.\n\nZij droegen geen spoor van verwonding.\n\nNa een nauwkeurig onderzoek vond Pencroff echter aan het voorhoofd\nvan den eenen, op de borst van den ander, op den schouder van den\nderde en op den rug van den vierde een klein rood vlekje, een soort\nvan buil waarvan men den oorsprong onmogelijk kon bepalen.\n\n\"Daar zijn zij getroffen!\" zeide Cyrus Smith.\n\n\"Maar met welk wapen?\" vroeg de reporter.\n\n\"Een wapen, dat werkt als de bliksem en waarvan wij het geheim niet\nkennen?\"\n\n\"En wie heeft hen op die wijze gedood?\" vroeg Pencroff.\n\n\"De hooge rechter van het eiland,\" antwoordde Cyrus Smith, \"hij die\nAyrton hier heeft gebracht; hij, wiens macht zich nogmaals heeft\ngeopenbaard, hij, die alles voor ons doet wat wij zelf niet kunnen\ndoen, en die zich vervolgens voor ons verbergt.\"\n\n\"Laten wij hem dan zoeken,\" zeide Pencroff.\n\n\"Ja, laten wij hem zoeken,\" antwoordde Cyrus Smith, \"maar dat verheven\nwezen, dat zulke wonderen verricht zullen wij niet vinden, dan wanneer\nhet hem behaagt ons tot zich te roepen.\"\n\nDeze onzichtbare beschermer, die hunne eigen daden tot niets maakte,\nergerde en trof den ingenieur tegelijkertijd. De betrekkelijke\nminderheid, waarin zij daardoor gebracht werden moest zijn hooghartig\ngemoed wel pijnlijk aandoen. Een edelmoedige, die te werk ging op\neene wijze die elk blijk van dankbaarheid uitsloot, gaf een soort\nvan minachting te kennen voor hen, die de weldaden ontvingen, en\nverminderde, volgens Cyrus Smith, in zeker opzicht de waarde van\nde weldaad.\n\n\"Laten wij zoeken,\" zeide hij, \"en God geve dat wij eenmaal aan onzen\nhoogen beschermer mogen toonen dat hij niet met ondankbaren te doen\nheeft! Wat zou ik niet geven om hem toch te kunnen vergelden wat hij\nvoor ons deed, en hem op onze beurt, ware het ook ten koste van ons\nleven, een dienst te kunnen bewijzen!\"\n\nVan dien dag af was dit onderzoek de eenige bezigheid der bewoners\nvan het eiland Lincoln. Alles noopte hen het woord te ontdekken dat\nhet raadsel zou oplossen en dat woord kon slechts de naam zijn van\neen man, die begaafd was met een waarlijk onverklaarbare en zelfs\nbovennatuurlijke macht.\n\nDe kolonisten keerden weder in het huis terug waar Ayrton door hun\nzorg zijn lichamelijke en geestelijke krachten herkreeg.\n\nNab en Pencroff brachten de lijken naar het bosch, waar zij ze diep\nonder den grond begroeven.\n\nAyrton werd vervolgens op de hoogte gesteld van hetgeen er gedurende\nzijn afwezigheid was voorgevallen.\n\n\"Maar nu,\" zeide Cyrus Smith toen zijn verhaal ge\u00ebindigd was. \"De\nhelft van onze taak is vervuld, maar indien de boeven niet meer zijn\nte vreezen, hebben wij het niet aan ons zelven te danken dat wij\nmeester van het eiland zijn.\"\n\n\"Welnu!\" antwoordde Gideon Spilett, \"laten wij den doolhof in den\nberg Franklin verkennen! Laten wij geen hoekje ondoorzocht laten! Als\nooit een reporter tegenover een treffend geheim gestaan heeft, ben\nik het wel.\"\n\n\"En wij zullen niet naar het Rotshuis terugkeeren, voordat wij onzen\nweldoener gevonden hebben,\" voegde Harbert er bij.\n\n\"Ja!\" zeide de ingenieur, \"wij zullen alles doen wat in onze macht\nis.... maar ik herhaal het, wij zullen hem niet vinden of hij zelf\nmoet het toestaan!\"\n\n\"Zullen wij in de kraal blijven?\" vroeg Pencroff.\n\n\"Laten wij er blijven,\" antwoordde Cyrus Smith, \"er is provisie\ngenoeg, en wij zijn in het middelpunt van onze verkenningen. Wanneer\nhet noodig is kan de wagen snel genoeg naar het Rotshuis rijden.\n\n\"Goed,\" zeide de zeeman. \"E\u00e9n opmerking slechts.\"\n\n\"Welke?\"\n\n\"Het goede jaargetijde loopt ten einde, en wij moeten niet vergeten\ndat wij nog een tocht op zee te doen hebben.\"\n\n\"Op zee?\" vroeg Gideon Spilett.\n\n\"Ja, naar het eiland Tabor,\" antwoordde Pencroff. \"Wij moeten er een\nbericht brengen, dat de ligging van ons eiland aangeeft, opdat men\nwete waar Ayrton zich bevindt voor het geval dat het Schotsche jacht\nterug mocht komen om hem te halen.\"\n\n\"Maar, Pencroff,\" vroeg Ayrton, \"hoe zult gij deze reis maken?\"\n\n\"Met de Bonadventure!\"\n\n\"De Bonadventure!\" riep Ayrton uit.... \"Die bestaat niet meer.\"\n\n\"Bestaat mijn Bonadventure niet meer!\" schreeuwde Pencroff terwijl\nhij opvloog.\n\n\"Neen,\" antwoordde Ayrton. \"De boeven hebben haar in de kleine haven\nontdekt, nu ongeveer acht dagen geleden, zij hebben zee gekozen,\nen....\"\n\n\"En?\" vroeg Pencroff ademloos.\n\n\"En daar zij Bob Harvey niet meer hadden om te sturen, zijn zij tegen\nde rotsen geslagen en het schip werd geheel verbrijzeld!\"\n\n\"O! die ellendelingen! die roovers! die schurken!\" barstte Pencroff\nuit.\n\n\"Pencroff,\" zeide Harbert, terwijl hij de hand van den zeeman vatte,\n\"wij zullen een andere Bonadventure maken, een grootere! Wij hebben\nal het ijzer en touwwerk van de brik tot onze beschikking!\"\n\n\"Maar weet gij wel,\" antwoordde Pencroff, \"dat wij minstens vijf of zes\nmaanden noodig hebben om een schip van dertig \u00e0 veertig ton te bouwen?\"\n\n\"Wij hebben den tijd voor ons,\" antwoordde de reporter, \"en wij zullen\ndit jaar van onze reis naar het eiland Tabor afzien.\"\n\n\"Wat wilt gij, Pencroff, wij moeten er in berusten,\" zeide de\ningenieur, \"en ik hoop dat dit uitstel voor ons geen kwade gevolgen\nzal hebben.\"\n\n\"O! mijn Bonadventure! mijn arme Bonadventure!\" riep Pencroff wanhopend\nonder het verlies van zijn vaartuig, waarop hij zoo trotsch was!\n\nHet verlies van de Bonadventure was inderdaad een vreeselijke slag\nvoor de kolonisten, en er werd besloten dien zoo snel mogelijk te\nherstellen. Vooreerst moest men echter de geheimzinnigste plaatsen\nvan het eiland verkennen.\n\nNog denzelfden dag, 19 Februari, begon men er mee. De geheele week\nzocht men tevergeefs; nergens hoorde of zag men iets, tot eindelijk de\ningenieur, vergezeld van Gideon Spilett, in een van die onderaardsche\nholen kwamen, die zich tot op honderd voet in den berg uitstrekten;\ndaar hoorden zij een dof gerommel, dat door de echo der rotsen nog\nsterker klonk.\n\nCyrus Smith meende dat het de werking was van onderaardsch vuur.\n\n\"Is de vulkaan dan niet geheel uitgedoofd?\" vroeg de reporter.\n\n\"Het is mogelijk dat, na ons onderzoek van den krater, er van binnen\nweder werking is ontstaan. Elke vulkaan, al meent men dat hij is\nuitgedoofd, kan weder gaan werken.\"\n\n\"Maar, wanneer er een uitbarsting van den Franklin-berg op handen is,\"\nvroeg Gideon Spilett, \"is er dan geen gevaar voor het eiland Lincoln?\"\n\n\"Ik geloof het niet,\" antwoordde de ingenieur. \"De krater, dat is te\nzeggen, de veiligheidsklep, bestaat, en de overvloedige damp en lava\nzal, zooals vroeger, ontsnappen door den gewonen uitweg.\"\n\n\"Wanneer de lava zich maar niet een nieuwen weg baant naar het\nvruchtbare gedeelte van het eiland!\"\n\n\"Waarom, mijn waarde Spilett,\" vroeg Cyrus Smith, \"waarom zou zij\nden weg niet volgen, die haar door de natuur gebaand is?\"\n\n\"O! de vulkanen zijn wispelturig!\" antwoordde de reporter.\n\nToen Gideon Spilett en de ingenieur weder uit de grot kwamen, vertelden\nzij hun metgezellen hetgeen zij hadden waargenomen.\n\n\"Goed!\" zeide Pencroff, \"laat die vulkaan maar begaan! Maar als hij\nhet waagt! Hij zal zijn meester vinden!....\"\n\n\"In wien?\" vroeg Nab.\n\n\"In onzen genius, Nab, in onzen genius, die hem zijn krater zal\nsluiten, als hij het waagt dien te openen!\"\n\nHet vertrouwen van Pencroff in den genius van het eiland was\nonbegrensd, en diens macht scheen waarlijk eindeloos door de vele\nonverklaarbare daden, welke hij volbracht had; maar hij wist aan de\nnasporingen der kolonisten te ontkomen, want ondanks al hun pogingen,\nal hun ijver, ja meer dan ijver, en de volharding die zij bij hun\nonderzoek aan den dag legden, werd de geheimzinnige schuilplaats\nniet ontdekt.\n\nTot den 25sten Februari doorzocht men het geheele noordelijke gedeelte\nvan het eiland; duinen en rotsen werden beklommen, zij daalden in de\ndonkerste holen en geheimzinnigste spelonken af.\n\nNiemand! Niets.\n\nMen moest er nu aan gaan denken om terug te keeren, daar het onderzoek\nniet altijd door kon duren. De kolonisten hadden waarlijk recht te\ngelooven dat het geheimzinnige wezen niet op het eiland verblijf\nhield, en vooral Pencroff en Nab begonnen aan bovennatuurlijke dingen\nte denken.\n\nDen 25sten Februari betraden de kolonisten weder het Rotshuis. En\ndoor middel van een dubbele koord die door een pijl op het portaal\nvoor de deur werd geworpen, herstelden zij de gemeenschap tusschen\nhun woning en den bodem.\n\nDen 25sten Maart vierden zij den derden verjaardag van hun komst op\nhet eiland.\n\n\n\n\n\nXXIII.\n\n\tDrie jaren zijn verloopen.--Een nieuw schip.--Het\n\tbesluit.--Voorspoed der kolonie.--De scheepswerf.--De koude\n\tvan het zuidelijk halfrond.--Pencroff onderwerpt zich.--De\n\tFranklin-berg.\n\n\nDrie jaren waren er voorbijgegaan sedert de gevangenen van Richmond\nontvlucht waren, en hoe menigmaal hadden zij gedurende die drie jaren\nover hun vaderland gesproken, dat hun altijd voor den geest zweefde!\n\nZij twijfelden niet of de burgerkrijg was ge\u00ebindigd, en het scheen\nhun onmogelijk, dat de rechtvaardige zaak van het Noorden niet zou\nhebben gezegepraald. Maar wat was er in dien vreeselijken oorlog\ngebeurd? Hoeveel bloed had hij gekost? Welke vrienden van hen waren\nin dien strijd omgekomen? Daarover spraken zij dikwijls, zonder nog de\ndag te zien aanlichten, dat het hun gegeven zou zijn in hun vaderland\nterug te keeren. Was dit dan een droom, die niet te verwezenlijken was?\n\nSlechts op twee wijzen kon die vurige wensch bewaarheid worden:\nof er zou op den een of anderen dag een schip in de nabijheid van\nLincoln komen, of de kolonisten zouden zelf een vaartuig bouwen,\ndat sterk genoeg was, om tot de meest nabij gelegen kust zee te houden.\n\n\"Wanneer onze genius ons ten minste geen middel geeft om naar ons\nvaderland terug te keeren!\" zeide Pencroff.\n\nEn waarlijk, had men Pencroff en Nab gezegd, dat er een schip van\ndrie honderd ton in de Ballonhaven op hen wachtte, het zou hun\nniet verwonderd hebben. Zij waren in een toestand, dat niets hen\nkon verrassen.\n\nMaar Cyrus Smith was minder vertrouwend en raadde hen aan zich bij de\nwerkelijkheid te houden; hij deed dit vooral met het oog op het schip,\ndat gebouwd moest worden. Dit was inderdaad een dringende behoefte,\ndaar men zoo spoedig mogelijk een bericht naar het eiland Tabor moest\nbrengen, waarin de nieuwe verblijfplaats van Ayrton werd vermeld.\n\nDe Bonadventure bestond niet meer; er zouden dus minstens zes maanden\nverloopen, voordat een nieuw schip gereed was. De winter nu was op\nhanden en de reis zou dus niet voor de volgende lente ondernomen\nkunnen worden.\n\n\"Wij hebben dus al den tijd om voor het gunstige jaargetijde gereed\nte zijn,\" zeide de ingenieur, die met Pencroff er over sprak. \"Ik\ngeloof, vriend, dat wij nu het beste doen, nu wij toch een ander schip\nmoeten maken, er een grootere afmeting aan te geven. De komst van het\nSchotsche jacht naar het eiland Tabor is niet zeker. Het is zelfs\nmogelijk, dat het er verscheiden maanden geleden geweest en weder\nvertrokken is, na te vergeefs naar een spoor van Ayrton te hebben\ngezocht. Zou het daarom niet beter zijn een vaartuig te bouwen, dat\nons, zoo noodig, naar den polynesischen archipel of naar Nieuw-Zeeland\nkan brengen? Hoe denkt gij daar over?\"\n\n\"Ik denk, mijnheer Cyrus, ik denk, dat gij even goed een groot,\nals een klein schip kunt bouwen. Het ontbreekt ons aan hout noch aan\ngereedschappen. Het is slechts een quaestie van tijd.\"\n\n\"Hoeveel tijd zou er noodig zijn voor een schip van twee honderd\nvijftig \u00e0 drie honderd ton?\" vroeg Cyrus Smith.\n\n\"Minstens zeven of acht maanden,\" antwoordde Pencroff. \"Maar gij moet\nniet vergeten, dat de winter nadert en dat het hout bij strenge kou\nmoeilijk te bewerken is. Laten wij dus rekenen op eenige weken staking,\nen wij mogen blijde zijn indien ons schip dan met November gereed is.\"\n\n\"Welnu,\" antwoordde Cyrus Smith, \"dat is juist een goede tijd om\neen reis van eenig belang, hetzij naar Tabor, hetzij naar een meer\nverwijderde kust, te ondernemen.\"\n\n\"Dat is waar, mijnheer Cyrus,\" antwoordde de zeeman. \"Maak dus uw plan,\nde werklieden zijn gereed, en ik geloof dat wij aan Ayrton een goede\nhulp zullen hebben.\"\n\nCyrus Smith deelde zijn plan aan zijn metgezellen mede, die het allen\nmet hem eens waren.\n\nCyrus Smith maakte het ontwerp, terwijl de anderen de noodige boomen\nuit het bosch van het Verre Westen velden en naar de Schoorsteenen\nbrachten, waar men de werf zou inrichten.\n\nHet spreekt van zelf dat er op de bergvlakte weldra geen spoor\nmeer te vinden was van die vreeselijke verwoesting, door de boeven\nteweeggebracht. De molen was weder hersteld, evenals de stal en de\nandere gebouwen. De hokken voor het gevogelte moesten grooter dan de\neerste maal gemaakt worden, daar het aantal zeer was toegenomen.\n\nEr waren nu vijf onagga's, waarvan vier bereden werden en in het tuig\nliepen; het vijfde was nog te jong.\n\nBij het bewerken van het land gebruikte men nu ook een ploeg die door\nde onagga's getrokken werd.\n\nAyrton deelde voortaan geheel het gemeenschappelijk leven; hij bleef\nwel is waar altijd stil en treurig, sprak weinig en deelde meer den\narbeid dan de genoegens zijner metgezellen. Hij was echter geacht en\nbemind door alle kolonisten en zij konden met recht zeggen dat het\noogenblik, dat Ayrton op Lincoln kwam, voor hen het gelukkigste was\ngeweest van hun leven sedert zij Richmond verlieten.\n\nDen 15den Mei zag men de kiel van het nieuwe vaartuig op de werf\nliggen; deze kiel was honderd en tien voet lang, daardoor zou men\nhet schip een breedte van vijf en twintig voet kunnen geven. De\ntimmerlieden konden echter niet meer vorderen, want met den 10den\nJuni viel de strenge koude en het slechte weer in. De arbeid werd\ndus gestaakt.\n\nDe laatste dagen van die maand waren stormachtig, zoo zelfs dat de\ningenieur verscheiden malen vreesde voor zijn werf,--waaraan hij toch\ngeen andere plaats in de nabijheid van het Rotshuis had kunnen geven.\n\nZijn vrees werd gelukkig niet bewaarheid. De wind keerde naar het\nzuidoosten, zoodat het Rotshuis niet van zijn aanvallen te lijden had.\n\nCyrus Smith en zijn metgezellen hadden wel ondervonden dat in den\nwinter de temperatuur op Lincoln zeer laag kon zijn. De koude was\nte vergelijken met die, welke zich in de Staten van Nieuw-Engeland\ndoet gevoelen, dat ongeveer op denzelfden afstand van den evenaar\nligt. Indien op het noordelijk halfrond, of althans op dat gedeelte,\nwaarin Nieuw-Engeland en het noorden der Vereenigde Staten is gelegen,\ndit verschijnsel verklaard wordt door de gesteldheid van den grond, die\nzich tot aan de noordpool uitstrekt en waarop geen enkele verhevenheid\nbeschutting aanbiedt tegen de noordenwinden, voor het eiland Lincoln\nkon die verklaring niet gelden.\n\n\"Men heeft zelfs opgemerkt,\" zeide Cyrus Smith eens tot zijn\nmetgezellen, \"dat eilanden en kustlanden op dien breedtegraad minder\nvan de kou te lijden hebben, dan de binnenlanden. Ik heb dikwijls\nhooren verzekeren, dat de winters, in Lombardije bijvoorbeeld, strenger\nzijn dan die in Schotland, de oorzaak daarvan zou zijn, dat de zee in\nden winter de warmte teruggeeft, die zij des zomers in zich opgenomen\nheeft. Dit zal men dus het sterkst op de eilanden ondervinden.\n\n\"Maar, mijnheer Cyrus,\" zeide Harbert, \"waarom schijnt het eiland\nLincoln aan deze algemeene wet te ontkomen?\"\n\n\"Dat is moeilijk te verklaren,\" antwoordde de ingenieur. \"Ik voor mij\nzoek de oorzaak van deze uitzondering in de ligging van het eiland\nop het zuidelijk halfrond, dat, zooals gij weet, kouder is dan het\nnoordelijk halfrond.\"\n\n\"Ja,\" zeide Harbert, \"en de ijsschotsen ontmoetten elkander op lager\nbreedten in het zuiden dan in het noorden van de Stille zee.\"\n\n\"Dat is waar,\" stemde Pencroff in, \"en toen ik nog walvischvaarder was,\nheb ik zelfs bij kaap Hoorn menigmaal ijsbergen ontmoet.\"\n\n\"Men zou de strenge koude van Lincoln ook kunnen toeschrijven aan\nijsschotsen of sneeuwklompen, die misschien niet zoo ver verwijderd\nzijn als men wel meent,\" merkte Gideon Spilett op.\n\nDe ingenieur was het met Gideon Spilett eens en beiden verdiepten\nzich nog langen tijd in dit zonderlinge verschijnsel, zoodat Pencroff\neindelijk aanleiding vond om te zeggen:\n\n\"Mijnheer Cyrus, wat zou het een dik boek worden als ge alles eens\nwildet opschrijven wat ge wist!\"\n\n\"En hoeveel dikker boek zou dat worden, waarin ik alles opschreef\nwat ik niet wist, Pencroff!\" antwoordde Cyrus Smith.\n\nDe maand Juni was zeer koud en de kolonisten waren meestal verplicht\nbinnen het Rotshuis te blijven.\n\nDeze afzondering was geen van allen aangenaam, maar vooral Gideon\nSpilett niet, die ook tot Nab zeide:\n\n\"Ja Nab, ik zou je bij notarieele akte, al de erfenissen willen geven,\ndie mij nog te wachten staan, als je mij maar een courant kondt\nbezorgen! Wat het meest aan mijn geluk ontbreekt, is 's morgens niet\nte weten, wat er den vorigen avond elders is voorgevallen!\"\n\nNab lachte.\n\n\"Ik stel in niets belang dan in mijn dagelijksch werk,\" zeide hij.\n\nDe wintermaanden Juni, Juli en Augustus gingen op Lincoln niet onbenut\nvoorbij. Er was altijd werk in overvloed. Jup was daarbij niet de\nminst ijverige. Zijn grootste fout was dat hij erg kouwelijk was;\ndaarom had men een warm pak voor hem gemaakt.\n\nPencroff meende dat, wanneer men vier handen tot zijn dienst had\ngekregen, men die ook waardig gebruiken en dubbel hard werken moest!\n\nGedurende de zeven maanden, die verloopen waren, sedert het onderzoek\nop het eiland en in den berg, had men niets meer van den genius\nvan het eiland vernomen. Diens macht openbaarde zich geen enkele\nmaal. Trouwens het was ook niet noodig, want de kolonisten werden\ndoor niets in hun vreedzaam leven gestoord.\n\nCyrus Smith merkte zelfs op, dat, zoo er door de rotsmassa heen\ngemeenschap had bestaan tusschen den onbekende en de bewoners van het\nRotshuis en zoo Top die als het ware vermoed had, deze gemeenschap\nalthans in dezen tijd niet bestond.\n\nNooit bromde de hond meer, evenmin legde de aap eenige onrust aan\nden dag. De twee vrienden--want dit waren zij--snuffelden niet meer\nom de opening van den put; zij blaften en knorden niet meer op die\nzonderlinge wijze, die reeds in het begin de aandacht van den ingenieur\ngetrokken had. Maar kon deze verzekeren dat dit raadsel uit was en\ndat het nooit opgelost zou worden? Kon hij verklaren dat er niet\nweder iets zou voorvallen, dat deze geheimzinnige persoon nogmaals\nop het tooneel bracht? Wie weet wat er nog voor de toekomst overbleef?\n\nDe winter liep ten einde, maar in de eerste lentedagen viel er iets\nvoor dat ernstige gevolgen kon hebben.\n\nToen Cyrus Smith den 7den September den top van den berg Franklin\nopnam, zag hij eenige rookwolken uit den krater opstijgen, die zich\nin de lucht verspreidden!\n\n\n\n\n\nXIV.\n\n\tDe vulkaan ontwaakt.--Het zachtere jaargetijde.--Hervatting\n\tvan het werk.--De avond van 15 October.--Een telegram.--Een\n\tverzoek.--Een antwoord.--Vertrek naar de kraal.--Het\n\tbericht.--Een nieuwe lijn.--De basaltkust.--Bij hooge zee.--Bij\n\tlage zee.--De grot.--Een schitterend licht.--Hij is gevonden.\n\n\nDe kolonisten, die door Cyrus Smith gewaarschuwd waren, staakten hun\narbeid en aanschouwden zwijgend den top van den Franklinberg.\n\nDe vulkaan was dan weder in werking gekomen, en de dampen waren door\nde laag erts op den bodem van den krater gedrongen. Maar zou het\nonderaardsche vuur tot een hevige uitbarsting komen? Dit kon men\nniet verhoeden.\n\nMaar al gebeurde het, dan was het nog niet waarschijnlijk dat het\neiland Lincoln in zijn geheel er onder zou lijden. De uitbarstingen\nvan vulkanen zijn niet altijd noodlottig. Zooals de lavastroomen langs\nde noordelijke berghelling getuigden, was het eiland reeds aan zulk\neen beproeving onderhevig geweest.\n\nCyrus Smith sprak er met zijn metgezellen over en, zonder den toestand\nte overdrijven, deelde hij hun het voor en tegen er van mede.\n\nMen kon er in ieder geval niets tegen doen. Wanneer de grond ten minste\nniet door een aardbeving vaneen gescheurd werd, scheen het Rotshuis\nnog geen gevaar te loopen. Maar de kraal werd ernstig bedreigd, wanneer\nzich aan de zuidelijke helling van den berg een nieuwe krater opende.\n\nVan dien dag af bleef er steeds een rookwolk uit den top van den\nberg opstijgen, en men zag zelfs dat zij grooter en breeder werd,\nzonder dat er zich echter nog vlammen vertoonden.\n\nHet werk was intusschen weder voortgezet. Men haastte zich zooveel\nmogelijk met het bouwen van het vaartuig.\n\nTegen het eind van de maand September was de romp van het\nschip gereed. Het ijzerwerk van de oude brik was grootendeels\nbehouden. Pencroff en Ayrton hadden er een groot aantal ijzeren bouten\nen koperen spijkers uitgehaald. Dit bespaarde werk aan de smeden,\nmaar de timmerlieden moesten niettemin hard voortwerken.\n\nDe arbeid aan de werf moest nogmaals gestaakt worden wegens het\noogsten, hooien en inhalen van hetgeen het bouwland op de bergvlakte\nopleverde.\n\n's Avonds waren de ijverige werklieden dikwijls zeer moe. Om geen tijd\nnoodeloos verloren te laten gaan had men het uur van den maaltijd op\nden middag gesteld en zij gebruikten slechts hun avondmaal wanneer\nde schemering ingevallen was. Dan keerden zij naar het Rotshuis terug\nom zich zoo spoedig mogelijk ter rust te begeven.\n\nSoms, wanneer er een belangrijk onderwerp behandeld werd, bleef men\nmenigmaal langer op dan gewoonlijk. De kolonisten spraken over de\ntoekomst en over de verandering, die er in hun toestand zou komen,\nwanneer zij een reis naar de meest nabij gelegen kust met hun vaartuig\nondernamen.\n\nMaar met al die plannen bleven zij toch bij de gedachte om later weer\nnaar Lincoln terug te keeren. Nooit zouden zij die kolonie verlaten,\ndie met zooveel moeite gesticht was en die zoozeer in bloei zou\ntoenemen wanneer zij in gemeenschap was met Amerika.\n\nPencroff en Nab hoopten er hun leven te eindigen.\n\n\"Harbert,\" zeide de zeeman, \"zult gij nooit het eiland Lincoln\nverlaten?\"\n\n\"Nooit, Pencroff, en vooral niet als gij er blijft!\"\n\n\"Dan is het in orde, mijn jongen,\" antwoordde Pencroff, \"ik zal\nu wachten! Gij brengt mij uw vrouw en kinderen, en van de kleine\njongens zal ik wakkere kerels maken!\"\n\n\"Aangenomen!\" antwoordde Harbert lachend.\n\n\"En gij, mijnheer Cyrus,\" ging Pencroff opgewonden voort, \"gij moet\naltijd de gouverneur van het eiland blijven! Hoeveel inwoners zou\nhet kunnen bevatten? Tien duizend minstens!\"\n\nZoo keuvelde men voort, en de reporter ging zelfs zoover dat hij een\ncourant oprichtte, de _New-Lincoln-Herald_ getiteld.\n\nZoo is de mensch nu eenmaal. De behoefte om iets te doen dat\nblijft bestaan, dat hem overleeft is het krachtigst bewijs van\nzijn meerderheid boven alles wat op aarde bestaat. Daardoor is\nzijn heerschappij gevestigd, en wordt zij door de geheele wereld\ngerechtvaardigd.\n\nEn wie kon zeggen of Jup en Top zich ook niet een toekomst droomden?\n\nAyrton hoopte in stilte, dat hij lord Glenarvan terug mocht zien en\nzich aan allen mocht vertoonen, zooals hij nu was: zedelijk geheel\nverbeterd.\n\nDen avond van 15 October was men langer blijven praten dan\ngewoonlijk. Het was negen uur. Hier en daar merkte men aan een moeilijk\nbedwongen geeuwen dat het uur om naar bed te gaan gekomen was en\nPencroff stond juist op toen het klokje der telegraaf plotseling het\nsignaal gaf en luide in de zaal weerklonk.\n\nAllen waren aanwezig. Cyrus Smith, Gideon Spilett, Harbert, Ayrton,\nPencroff en Nab. Geen der kolonisten waren dus in de kraal.\n\nCyrus Smith was opgestaan. Zijn metgezellen zagen elkander aan,\nmeenende dat zij niet goed gehoord hadden.\n\n\"Wat beteekent dat!\" riep Nab uit. \"Is dat de duivel die seint!\"\n\nNiemand antwoordde.\n\n\"Er is onweer aan de lucht,\" merkte Harbert op. \"Kan de invloed van\nde electriciteit?....\"\n\nHarbert voleinde zijn zin niet. De ingenieur, op wien aller blikken\ngericht waren, schudde ontkennend het hoofd.\n\n\"Laten wij wachten,\" zeide Gideon Spilett. \"Wanneer het een sein is,\nzal het herhaald worden, wie het dan ook moge gegeven hebben.\"\n\n\"Maar wie zou het geven?\" riep Nab uit.\n\n\"Wel!\" antwoordde Pencroff, \"hij die....\"\n\nDe zeeman had nog niet uitgesproken toen wederom de telegraaf het\nklokje in beweging bracht.\n\nCyrus Smith ging naar den toestel en vroeg langs de lijn:\n\n\"Wat verlangt gij?\"\n\nEenige oogenblikken later bewoog de wijzer zich over de wijzerplaat\nen gaf hij het volgende antwoord aan de bewoners van het Rotshuis:\n\n\"Kom zoo spoedig mogelijk naar de kraal.\"\n\n\"Eindelijk,\" zeide Cyrus Smith.\n\nJa! Eindelijk! Het geheim zou ontsluierd worden!\n\nAlle behoefte aan rust had voor de kolonisten opgehouden bij de\ngewichtige zaak, die hen naar de kraal dreef. Zonder een woord te\nwisselen, waren zij binnen weinige oogenblikken buiten het Rotshuis op\nde kust. Jup en Top waren alleen achter gebleven. Men kon hen missen.\n\nDe nacht was donker. Het was dien dag nieuwe maan en zij was gelijk\nmet de zon verdwenen. Zooals Harbert reeds opgemerkt had, hingen er\nzware donderwolken, waardoor de sterren onzichtbaar waren. Reeds werd\nde horizon verlicht door den bliksem van een verwijderd onweder.\n\nWaarschijnlijk zou, eenige uren later, de donder over het eiland\nrollen. Het was een onheilspellende nacht.\n\nMaar hoe diep de duisternis ook ware, zij kon de kolonisten niet\nweerhouden, die met den weg naar de kraal genoeg bekend waren om\nhem in donker te volgen. Zij volgden den linkeroever van de Mercy,\nbereikten de bergvlakte en gingen, dwars door het bosch, naar de kraal.\n\nZij stapten flink door, ten prooi aan de levendigste\naandoening. Niemand twijfelde of zij zouden eindelijk de oplossing\nvan het raadsel vernemen, den naam van dat geheimzinnige wezen, dat\nvan zoo beslissend belang in hun leven was geweest, zoo edelmoedig\nin zijne bemoeiingen, zoo machtig in zijn daden! Daar de onbekende\nzich in hun lotgevallen gemengd had, konden hem ook de kleinste\nbijzonderheden er van niet verborgen zijn en moest hij alles hebben\nkunnen hooren wat in het Rotshuis gesproken werd om altijd te juister\ntijd te hebben kunnen handelen.\n\nAllen waren in gedachten verzonken. Onder die zware boomen was de\nduisternis z\u00f3o dicht, dat men zelfs het einde van den weg niet\nkon zien. Het bosch was doodstil. Vogels en andere dieren zaten\nonbeweeglijk en gedrukt door de zwaarte der atmosfeer. Geen blad\nbewoog zich. Alleen hoorde men de stappen van de kolonisten op den\nharden grond weerklinken.\n\nHet stilzwijgen werd slechts afgebroken door de opmerking van Pencroff.\n\n\"Wij hadden een lantaarn mee moeten nemen.\"\n\nHet antwoord van den ingenieur luidde:\n\n\"Wij zullen er in de kraal een vinden.\"\n\nCyrus Smith en zijn metgezellen hadden ten negen uur twaalf minuten\nhet Rotshuis verlaten. Ten negen uur zeven en veertig minuten hadden\nzij drie mijlen afgelegd van de vijf die de monding der Mercy van de\nkraal scheidde.\n\nOp dat oogenblik schoten helle bliksemschichten over het eiland en\nverlichtten de scherpe, donkere omtrekken van het gebladerte. Die\nfelle stralen verblindden de voetgangers; het onweder kon niet ver\naf zijn. De bliksem werd al feller en feller: in de verte rolde de\ndonder door het zwerk. Loodzwaar drukte de dampkring.\n\nDe kolonisten gingen voort als door een onweerstaanbare kracht\ngedreven.\n\nEindelijk zagen zij bij het felle licht van een bliksemstraal de\nomheining van de kraal, en nauwelijks waren zij er binnen of de bui\nbarstte hevig los.\n\nSnel begaven allen zich naar de woning.\n\nMogelijk was het huis door den onbekende bewoond, daar het telegram\nvan daar was uitgegaan. Het venster was echter niet verlicht.\n\nDe ingenieur klopte aan.\n\nGeen antwoord.\n\nHij opende de deur en de kolonisten traden de donkere kamer binnen.\n\nNab maakte vuur, en een oogenblik later doorzocht men met de lantaarn\nalle hoeken van het vertrek....\n\nEr was niemand. Alles was zooals men het verlaten had.\n\n\"Zijn wij dan door zinsverbijstering misleid?\" mompelde Cyrus Smith.\n\nNeen! dat was niet mogelijk! Het telegram luidde:\n\n\"Kom zoo spoedig mogelijk naar de kraal.\"\n\nMen ging naar het tafeltje dat uitsluitend voor den telegraafdienst\nbestemd was. Alles was op zijn plaats.\n\n\"Wie is hier het laatst geweest?\" vroeg de ingenieur.\n\n\"Ik, mijnheer Smith,\" antwoordde Ayrton.\n\n\"Dat was?....\"\n\n\"Vier dagen geleden.\"\n\n\"Een briefje!\" riep Harbert uit, terwijl hij naar een papier op\ntafel wees.\n\nOp dat papier stonden in het Engelsch de woorden:\n\n\"Volgt de nieuwe lijn.\"\n\n\"Voorwaarts!\" beval Cyrus Smith, die aanstonds begreep, dat het\ntelegram niet van de kraal was afgezonden, maar van de geheimzinnige\nschuilplaats die door een zijlijn in onmiddellijk verband stond met\nhet Rotshuis.\n\nNab nam de lantaarn en allen verlieten de kraal.\n\nHet onweder woedde vreeselijk. De seconden die verliepen tusschen\nden bliksem en het invallen van den donder werden elk oogenblik\nminder. Weldra zou de bui den berg Franklin en het geheele eiland\nomhullen. Bij het licht zag men den top van den vulkaan door een\nrookwolk omringd.\n\nVan het huis naar de omheining vond men geen zijlijn; maar Cyrus Smith\nvolgde de lijn en bij den eersten paal zag hij den nieuwen draad van\nden isolator naar den grond loopen.\n\n\"Daar is hij!\" zeide hij.\n\nDe lijn liep over den grond, maar was geheel door een isoleerende\nzelfstandigheid omkleed, als een onderzeesche kabel, zoodat de stroom\nniet verbroken werd. De zijlijn liep naar het westen.\n\n\"Laten wij haar volgen!\" zeide Cyrus Smith.\n\nDan eens geleid door het licht van den lantaarn dan weder door de\nbliksemstralen hielden de kolonisten den weg, welken de lijn aangaf.\n\nDe donder rolde nu zonder ophouden en was zoo hevig dat men geen\nwoord verstaan kon. Men behoefde ook niet te spreken; men moest\nslechts voorwaarts, de lijn volgende.\n\nDe ingenieur had gemeend, dat de draad in de vallei zou eindigen en\ndat daar de schuilplaats van den onbekende zou wezen.\n\nHij had zich vergist. Men ging steeds voort in zuidwestelijke\nrichting, over de basalt-rotsen heen. Van tijd tot tijd tastte\neen van de kolonisten naar den draad om zoo noodig de richting aan\nte geven. Maar het leed geen twijfel meer of deze liep recht naar\nzee. Daar, verborgen in de een of andere rots, zou de woning zijn,\ndie men tot nog toe te vergeefs gezocht had.\n\nDe hemel was geheel en al vuur. De eene bliksemstraal volgde\nonmiddellijk op den andere. Menigmaal werd de top van den vulkaan\ngetroffen en schoot de bliksem dwars door de dikke rookwolk in\nden krater. Soms had men kunnen meenen dat er vlammen uit den berg\nopstegen.\n\nNa een uur kwamen de kolonisten op de westkust van den Oceaan. De\nwind was opgestoken; de stroom bruischte op een diepte van vijf\nhonderd voet.\n\nCyrus Smith berekende, dat hij en zijn metgezellen een afstand van\nanderhalve mijl hadden afgelegd sedert zij de kraal verlaten hadden.\n\nOp dat oogenblik verdween de lijn tusschen de rotsen en volgde de\nsteile helling van een enge en kronkelende kloof.\n\nOok daar volgden de kolonisten den hun aangegeven weg op gevaar af,\ndat de rotsen afbrokkelden en zij in zee zouden storten. Het was een\ngevaarlijk pad, maar zij telden geen gevaar, zij waren zich zelven niet\nmeer meester, en werden even onwederstaanbaar naar dat geheimzinnige\npunt getrokken als het ijzer naar den magneet.\n\nZij daalden de helling af, die zelfs bij dag bijna onbegaanbaar was. De\nsteenen rolden en schitterden als gloeiende kolen wanneer zij verlicht\nwerden. Cyrus Smith liep aan de spits, Ayrton sloot den stoet. Zij\ngingen nu langzaam voort, dan eens gleden zij over gladde rotsen,\ndan weder stonden zij op en volgden voorzichtig den weg.\n\nPlotseling maakte de lijn een bocht, raakte tegen de rotsen van de\nkust, die bijna geheel uit klippen bestond waarop de golven beukten. De\nkolonisten hadden het laagste gedeelte van den basaltmuur bereikt.\n\nHonderd schreden gingen zij nog voorwaarts; toen stonden zij voor\nde zee.\n\nDe ingenieur greep den draad en bemerkte dat deze in de golven\nverdween.\n\nZijn metgezellen stonden sprakeloos naast hem.\n\nEen kreet van teleurstelling, schier van wanhoop ontsnapte aan hun\nlippen! Moest men zich dan in de golven werpen en een onderzeesch hol\nzoeken? In den overspannen toestand, waarin zij zich zoo naar geest als\nnaar lichaam bevonden, zouden zij niet geaarzeld hebben dit te doen.\n\nDe ingenieur hield hen terug.\n\nCyrus Smith bracht zijn metgezellen onder een vooruitstekende rots,\nen zeide:\n\n\"Laten wij wachten. Het is vloed. Bij eb zal de weg open zijn.\"\n\n\"Maar waarom gelooft gij?....\" begon Pencroff.\n\n\"Hij zou ons niet hebben geroepen, wanneer de middelen ontbraken om\nbij hem te komen!\"\n\nCyrus Smith had met zulk een overtuiging gesproken, dat niemand meer\neen aanmerking maakte. Zijn opmerking was ook zeer juist. Men moest\nwel aannemen dat er een opening aan den voet van den berg was, die nu\ndoor de golven verborgen werd, maar die bij eb toegankelijk zou zijn.\n\nEenige uren moesten verloopen. De kolonisten bleven zwijgend onder\neen uitstekende rots. Het begon te regenen en weldra ontlastten zich\nde wolken in een zwaren stortvloed. De echo herhaalde het rollen van\nden donder en somber en lang dreunden de slagen.\n\nDe kolonisten verkeerden in groote spanning. Duizenden zonderlinge\nbovennatuurlijke gedachten rezen in hun geest op en zij verwachtten\neen groote bovenmenschelijke verschijning, want deze alleen had kunnen\nbeantwoorden aan de voorstelling, welke zij zich van den geheimzinnigen\ngenius van het eiland gevormd hadden.\n\nTegen middernacht daalde Cyrus Smith tot de kust af om de rotsen te\nverkennen. Reeds voor twee uur was de eb begonnen.\n\nDe ingenieur had gelijk gehad. Het gewelf van een groot hol teekende\nzich reeds boven de oppervlakte. Daar boog de lijn zich in een rechten\nhoek en verdween in een gapenden muil.\n\nCyrus Smith keerde naar zijn lotgenooten terug en zeide kalm:\n\n\"Binnen een uur kunnen wij door de opening.\"\n\n\"Zij bestaat dus?\" vroeg Pencroff.\n\n\"Hebt gij er aan getwijfeld?\" antwoordde Cyrus Smith.\n\n\"Maar dat hol zal tot op zekere hoogte met water gevuld zijn,\" merkte\nHarbert op.\n\n\"Of dat hol loopt geheel droog,\" sprak de ingenieur, \"en in dat geval\nkunnen wij er te voet ingaan; loopt het niet droog, dan zal er het\neen of andere middel van vervoer tot onze beschikking zijn.\"\n\nWeder verliep er een uur. Onder een stortregen begaven zij zich naar\nzee. In drie uur was de vloed vijftien voet gedaald. Reeds stak\nhet bovenste gedeelte van het gewelf minstens acht voet boven het\nwater uit.\n\nToen de ingenieur zich voorover boog, zag hij een zwart voorwerp op\nde oppervlakte der zee drijven. Hij trok het naar zich toe.\n\nHet was een boot, waaraan een touw was vastgemaakt. Deze boot was\nvan plaatijzer. Onder de banken lagen twee riemen.\n\n\"Laten wij ons inschepen,\" zeide hij.\n\nEen oogenblik later bevonden de kolonisten zich in het vaartuig. Nab\nen Ayrton hadden de riemen gegrepen. Pencroff vatte het roer. Cyrus\nSmith stond vooraan en verlichtte den weg door de lantaarn boven den\nvoorsteven te houden.\n\nHet gewelf, waaronder de boot verdween, verhief zich plotseling, maar\nde duisternis was te dicht en het licht der lantaarn te onvoldoende\ndan dat men de breedte, hoogte en diepte van de grot kon berekenen. De\nstilte werd door niets verbroken. Geen gedruisch drong tot hen door;\ngeen bliksemstraal verlichtte dit hol.\n\nOp sommige plaatsen van den aardbol bestaan van die onmetelijke\nholen, een soort van onderaardsche gaanderijen, die van de schepping\ndagteekenen. Sommigen zijn in de macht van de golven, anderen\nbevatten geheele meren binnen hare wanden. Voorbeelden daarvan zijn:\nde Fingal-grot op het eiland Staffa, de Morgat-grotten in de baai van\nDouarnenez in Bretagne; de Bonifacio-grotten op Corsica, de grotten\nvan Lyse-Fjord in Noorwegen en eindelijk het onmetelijke Mammouth-hol\nin Kentucky, dat een hoogte van vijfhonderd voet heeft en langer is\ndan twintig mijlen.\n\nStrekte het hol, waarin de kolonisten voortgleden zich dan tot midden\nonder het eiland uit? Reeds een kwartier lang volgde de boot den\nkoers dien Cyrus Smith Pencroff aangaf, toen hij plotseling beval:\n\n\"Meer rechts houden!\"\n\nHet vaartuig veranderde van richting en naderde den rechterwand. De\ningenieur wilde zich overtuigen of de lijn nog steeds langs dien\nwand liep.\n\nHet was zoo.\n\n\"Vooruit!\" zei Cyrus Smith.\n\nDe riemen plasten weder in de donkere golven en stuwden de boot voort.\n\nNog verliep er een kwartier en men moest den afstand van een halve mijl\nhebben afgelegd, toen Cyrus Smith opnieuw zijn stem verhief en zeide:\n\n\"Halt!\"\n\nDe boot hield stil en de kolonisten zagen een helder schijnsel, dat\nde galerij, die zoo diep onder het eiland doordrong, geheel verlichtte.\n\nToen kon men dit gewelf opnemen waarvan men het bestaan nooit\nvermoed had.\n\nOp een hoogte van honderd voet rustte een gewelf op zuilen van\nbasalt, die allen in denzelfden vorm schenen gegoten; onregelmatige\nrotsblokken, schachten van den grilligsten omtrek verhieven zich op\ndeze kolommen, die de natuur bij duizenden had opgericht toen de wereld\nontstond. De basaltzuilen, waarvan de eene voortsproot uit de andere,\nwaren veertig en vijftig voet hoog en de golven zoo woelig en onstuimig\ndaar buiten, bespoelden kabbelend hare grondvesten. De schitterende\nglans van het licht dat de ingenieur had ontdekt, deed elk prisma\nuitkomen, dat schitterde in den gloed en drong als het ware door de\nwanden heen, alsof deze doorschijnend waren, terwijl hij de geringste\nuitstekende punten van dit onderaardsch gebouw deed flikkeren. Door de\nweerkaatsing gaf het water al die vormen en lichtpunten weer, zoodat de\nboot scheen te drijven tusschen twee gordels van oogverblindend licht.\n\nOmtrent de natuur van het licht, dat uit het midden voortsproot en\nde scherpe rechte stralen, die op de hoeken en op de aderen Van het\ngewelf braken, kon geen onzekerheid bestaan. Dat licht moest teweeg\ngebracht zijn door electriciteit en zijn witte kleur duidde dien\noorsprong aan. Dat was de zon van de onmetelijke grot, waardoor deze\ngeheel verlicht werd.\n\nOp een teeken van Cyrus Smith daalden de riemen weder in het water;\nvonkelend spatte het schuim omhoog en het vaartuig richtte zich naar\nhet licht, waarvan het weldra slechts eene kabellengte was verwijderd.\n\nOp dat punt had de watervlakte eene breedte van ongeveer drie honderd\nvijftig voet; men kon aan gene zijde van het verlichte gedeelte\neen grooten basaltmuur onderscheiden, welke den toegang van die\nzijde afsloot. De zee vormde hier een meer; te midden van dat meer\nzag men een voorwerp op het water drijven; het lag daar zwijgend en\nonbeweeglijk. Het licht, dat zich verspreidde scheen voort te komen\nuit zijne zijde als uit twee ovens, die gloeiend gestookt waren. Deze\ntoestel, waarvan de vorm eenige overeenkomst had met dien van een\nwalvisch, had eene lengte van twee honderd vijftig voet en verhief\nzich tien \u00e0 twaalf voet boven de oppervlakte der zee.\n\nDe boot naderde hem langzaam. Op den voorsteven stond Cyrus Smith. Hij\nstaarde voor zich, ten prooi aan de hevigste aandoening. Toen zeide\nhij eensklaps, terwijl hij den arm van den reporter greep:\n\n\"Maar dat is hij! Dat kan niemand anders zijn dan hij! hij!....\"\n\nToen zonk hij op de bank neder en mompelde een naam, dien Gideon\nSpilett alleen verstond.\n\nHet leed geen twijfel of de reporter kende dien naam, want hij had\neen zonderlinge uitwerking op hem, en hij antwoordde op doffen toon:\n\n\"Hij! een man buiten de wet!\"\n\n\"Hij!\" zeide Cyrus Smith.\n\nOp bevel van den ingenieur naderde de boot den drijvenden toestel. Zij\nbereikte een venster met dikke glazen ruiten, waardoor een helder\nlicht straalde.\n\nCyrus Smith en zijn metgezellen stapten op het dek. Daar was een\ngeopend luik. Allen daalden er in neder.\n\nOnder aan de trap was een electrisch verlichte gang. Aan het eind\nvan die gang een deur, die Cyrus Smith openstootte.\n\nEen rijk gemeubeld vertrek, dat de kolonisten doorliepen, kwam uit\nin een soort van bibliotheek, die door het plafond haar licht ontving.\n\nIn deze bibliotheek was een groote deur, die eveneens door den\ningenieur geopend werd.\n\nDe kolonisten zagen een ruime zaal, een soort van museum, voor zich,\nwaarin zich met een aantal schatten uit het delfstoffenrijk, de\nprachtigste kunstwerken en de fijnste voortbrengselen der nijverheid\nbevonden; zij meenden in een tooverwereld te zijn verplaatst.\n\nOp een prachtig rustbed zagen zij een man, die hunne tegenwoordigheid\nniet scheen te bemerken.\n\nToen verhief Cyrus Smith zijn stem en sprak, tot groote verwondering\nvan zijn metgezellen, de volgende woorden:\n\n\"Kapitein Nemo, gij hebt ons geroepen. Hier zijn wij.\"\n\n\n\n\n\nXXV.\n\n\tKapitein Nemo.--Zijn eerste woorden.--Geschiedenis van een\n\theld der onafhankelijkheid.--De haat der vijanden.--Zijn\n\tmetgezellen.--Het onderzeesche leven.--Alleen.--De laatste\n\tschuilplaats van de Nautilus op het eiland Lincoln.--De\n\tgeheimzinnige geest van het eiland.\n\n\nBij deze woorden richtte de man zich van zijn rustbed op en het\nvolle licht viel op zijn gelaat; het was een prachtige kop met hoog\nvoorhoofd, fieren blik, witten baard en weelderig haar, dat naar\nachteren gestreken was.\n\nHij steunde met zijn hand op de leuning van het rustbed. Zijn blik was\nkalm. Men zag dat een slepende ziekte hem langzaam ondermijnd had, maar\nzijn stem scheen nog krachtig, toen hij op een toon, die verwondering\naan den dag legde, de volgende woorden in het engelsch sprak:\n\n\"Ik heb geen naam, mijnheer.\"\n\n\"Ik ken u!\" antwoordde Cyrus Smith.\n\nKapitein Nemo wierp een doordringenden blik op den ingenieur, alsof\nhij hem wilde vernietigen.\n\nToen zonk hij in de kussens van zijn rustbed neer en mompelde:\n\n\"Wat doet het er nu ook toe! Ik ga sterven!\"\n\nCyrus Smith naderde kapitein Nemo en Gideon Spilett vatte diens hand,\ndie brandend heet was. Ayrton, Pencroff, Harbert en Nab bleven\neerbiedig op een afstand in een hoek van het prachtige vertrek,\ndat eveneens electrisch verlicht was.\n\nKapitein Nemo had echter zijn hand snel terug getrokken en verzocht\nden ingenieur en den reporter plaats te nemen.\n\nAllen staarden hem diep ontroerd aan. Daar lag hij dan, dien zij\nden \"genius van het eiland\" noemden, het machtige wezen, welks\ntusschenkomst hen in zooveel omstandigheden gered had, die weldoener,\nwien zij zooveel verplicht waren! Zij hadden slechts een man voor\noogen, waar Pencroff en Nab gemeend hadden een god te vinden, en die\nman was stervende.\n\nMaar hoe kende Cyrus Smith kapitein Nemo? Waarom was deze zoo\nplotseling opgerezen toen hij dien naam hoorde, dien hij waande dat\naan niemand bekend was?...\n\nDe kapitein lag weder op zijn rustbed en op zijn arm leunende zag\nhij den ingenieur aan, welke naast hem plaats had genomen.\n\n\"Gij kent den naam, dien ik gedragen heb, mijnheer?\" vroeg hij.\n\n\"Ja,\" antwoordde Cyrus Smith, \"evenals ik den naam ken van dien\nbewonderenswaardigen onderzeeschen toestel...\"\n\n\"De Nautilus?\" vroeg de kapitein glimlachende.\n\n\"De Nautilus.\"\n\n\"Maar weet gij... weet gij wie ik ben?\"\n\n\"Ik weet het.\"\n\n\"Sedert dertig jaren heb ik toch geen gemeenschap meer gehad met\nde bewoonde wereld; dertig jaar leef ik reeds in de diepte der zee,\nde eenige omgeving, waar ik de onafhankelijkheid gevonden heb! Wie\nkan mijn geheim dan verraden hebben?\"\n\n\"Een man, die u zijn woord nooit gegeven had, kapitein Nemo, en die\nbijgevolg niet van verraad beschuldigd kan worden.\"\n\n\"Die Franschman, die tien jaar geleden toevallig bij mij aan boord\nkwam?\"\n\n\"Dezelfde.\"\n\n\"Die man en zijn beide metgezellen zijn dus niet in den maalstroom\nomgekomen, waarin de Nautilus geraakt was?\"\n\n\"Zij zijn niet omgekomen, en onder den naam van \"_Twintig duizend\nmijlen onder zee_\" verscheen er een werk, dat uw geschiedenis bevat.\"\n\n\"Mijn geschiedenis gedurende eenige maanden slechts,\nmijnheer!\" antwoordde de kapitein levendig.\n\n\"Dat is waar,\" hernam Cyrus Smith, \"maar eenige maanden van dat\nzonderlinge leven zijn voldoende geweest om u bekend te maken...\"\n\n\"Als een groot schuldige waarschijnlijk?\" antwoordde kapitein Nemo,\nmet een fieren glimlach op zijn lippen. \"Ja, een opstandeling, die\nmisschien uit het menschdom verbannen is!\"\n\nDe ingenieur antwoordde niet.\n\n\"Welnu, mijnheer?\"\n\n\"Het betaamt mij niet, kapitein Nemo te beoordeelen,\" antwoordde Cyrus\nSmith, \"ten minste wat zijn vroeger leven betreft. Ik ben, evenals\niedereen, onbekend met de beweegredenen van dit zonderlinge bestaan, en\nik kan niet oordeelen over de gevolgen, zonder de oorzaken te kennen;\nmaar wat ik wel weet is, dat een weldadige hand onophoudelijk over ons\ngewaakt heeft sedert onze aankomst op het eiland Lincoln, dat wij allen\nons leven te danken hebben aan een goed, edelmoedig en machtig wezen en\ndat gij, kapitein Nemo, dat machtige, edelmoedige en goede wezen zijt!\"\n\n\"Dat ben ik,\" zeide de kapitein op eenvoudigen toon.\n\nDe ingenieur en de reporter waren opgestaan. Hun metgezellen waren\neveneens nader getreden en de dankbaarheid, waarvan hun hart vol was,\nzou zich in woorden uiten...\n\nKapitein Nemo legde hun door een beweging met de hand het zwijgen op\nen zeide met ontroerde stem:\n\n\"Wanneer gij mij zult hebben aangehoord.\"\n\nDe kapitein deelde in weinige woorden zijn levensgeschiedenis [1] mede.\n\nDeze geschiedenis was kort en toch eischte het al de geestkracht,\ndie hem nog was overgebleven om haar ten einde te brengen. Hij streed\nzichtbaar tegen groote zwakheid. Verscheidene malen drong Cyrus Smith\ner op aan, dat hij eenige rust zou nemen, maar hij schudde het hoofd,\nals iemand, wien de volgende dag niet meer zou toebehooren, en toen\nde reporter hem zijn hulp aanbood, zeide hij:\n\n\"Die is niet meer noodig, mijn uren zijn geteld.\"\n\nKapitein Nemo was een Oosterling, prins Dakkar, de zoon van een rajah\nvan het toen onafhankelijke grondgebied van Bundelkund, en de neef\nvan den Indischen held Tippo-Sa\u00efb. Op tienjarigen leeftijd zond zijn\nvader hem naar Europa, om er zijn opvoeding te ontvangen en met het\ngeheime voornemen dat hij eens met gelijke wapenen zou kunnen strijden\ntegen hen, die hij als de verdrukkers van zijn vaderland beschouwde.\n\nVan zijn tiende tot zijn dertigste jaar legde prins Dakkar, die\nbijzonder begaafd en even groot naar geest als naar hart was, zich\nop allerlei vakken toe; hij studeerde in de stellige wetenschappen,\nin de letteren en in de fraaie kunsten, en dat alles met ongekende\nijver en volharding.\n\nPrins Dakkar doorreisde geheel Europa. Door zijn geboorte en fortuin\nwas hij overal gezocht, maar nooit liet hij zich door de ijdelheden\nder wereld meeslepen. Niettegenstaande hij jong en schoon was, bleef\nhij ernstig en somber; hij dorstte naar kennis, daar een onverzoenlijke\nhaat in zijn hart geworteld was.\n\nPrins Dakkar haatte. Hij haatte het eenige land, waar hij nooit een\nvoet had willen zetten, het eenige volk waarmede hij hardnekkig\nweigerde in aanraking te komen: hij haatte Engeland en te erger,\ndaar hij het in meer dan een opzicht bewonderde.\n\nIn dien Oosterling was de felle haat geworteld van den overwonnene\ntegen den overwinnaar. De overweldiger vond geen genade bij den\noverweldigde. De zoon van een van die vorsten, die zich slechts in\nnaam aan Engeland onderworpen hadden, de prins uit het geslacht van\nTippo-Sa\u00efb, opgevoed om zijn land te heroveren en zich te wreken; die\neen onuitwischbare liefde koesterde voor zijn dichterlijk vaderland,\ndat zwoegde onder de ketenen der Britten, wilde nooit den voet zetten\nop het gevloekte land, waaraan Indi\u00eb zijne slavernij had te wijten.\n\nPrins Dakkar werd een kunstenaar, vol bewondering voor de gewrochten\nder kunst, een geleerde, aan wien niets van de hooge wetenschappen\nvreemd was, een staatsman, die zich te midden der europeesche hoven\nvormde. In de oogen van hen, die hem slechts ten halve kenden, ging\nhij misschien door voor een van die wereldburgers, die weetgierig zijn,\nmaar het beneden zich achten te handelen; voor een van die schatrijke\nreizigers met fieren en wijsgeerigen geest die de wereld doorkruisen\nen tot geen land behooren.\n\nDit was echter niet het geval. Die kunstenaar, die geleerde, was in\nzijn hart Oosterling gebleven; Oosterling door de dorst naar wraak,\nOosterling door de hoop die hij voerde, om eenmaal de rechten van\nzijn land te herwinnen, de vreemdelingen te verdrijven en het zijn\nonafhankelijkheid weder te geven.\n\nIn 1849 keerde prins Dakkar naar Bundelkund terug. Hij huwde met\neen voorname Indische, wier hart, evenals het zijne, bloedde onder\nde rampspoeden van haar vaderland. Zij kregen twee kinderen. Maar\nhet huiselijk geluk kon hun de onderdrukking van Indi\u00eb niet doen\nvergeten. Hij wachtte op een goede gelegenheid. Deze deed zich\nspoedig voor.\n\nHet engelsche juk was misschien te zwaar bevonden voor de hindoesche\nbevolking. Prins Dakkar was het met de ontevredenen eens. Hij deed\nhun zijn haat tegen den vreemdeling deelen. Hij doorreisde niet alleen\nde nog onafhankelijke streken van het Indische Schiereiland, maar ook\nde staten die rechtstreeks aan de Engelsche heerschappij onderworpen\nwaren. Hij herinnerde hen aan de grootsche dagen van Tippo-Sa\u00efb,\ndie te Seringapatnam den heldendood voor de verdediging van zijn\nvaderland gestorven was.\n\nIn 1857 brak de groote opstand der Cipayers uit. Prins Dakkar was\ner de ziel van. Hij organiseerde die ontzaglijke volksbeweging, en\nstelde zijn kennis en rijkdom aan deze zaak ten dienste. Hij betaalde\nalles; hij streed in de voorste gelederen; hij waagde zijn leven als\nde minste dezer helden, die opgestaan waren voor de bevrijding van\nhun vaderland; hij werd tienmaal in twintig ontmoetingen gewond,\nen had den dood niet kunnen vinden, toen de laatste strijders der\nonafhankelijkheid onder de engelsche kogels vielen.\n\nNooit liep de Engelsche macht zulk een gevaar in Indi\u00eb, en hadden de\nCipayers in het buitenland hulp gevonden, zooals zij gehoopt hadden,\ndan zou het in Azi\u00eb misschien gedaan zijn geweest met den invloed en\nde heerschappij van het Vereenigd Koninkrijk.\n\nDe naam van prins Dakkar was toen beroemd. De held, die hem droeg,\nverborg zich niet, maar streed openlijk. Er werd een prijs op zijn\nhoofd gesteld, en, zoo er al geen verrader was te vinden om hem over\nte leveren, boetten zijn ouders, vrouw en kinderen voor hem, nog\nvoordat hij het gevaar kende, waarin zij, om zijnentwil, verkeerden....\n\nOok ditmaal deed het recht onder voor de overmacht. De Cipayers werden\noverwonnen en het aloude gebied der Rajahs kwam weder onder de strenge\nheerschappij van Engeland.\n\nPrins Dakkar keerde naar de bergen van Bundelkund terug.\n\nDaar, ten prooi aan een onoverwinlijken afkeer van alles wat\nden naam van mensch droeg, vervuld van haat en afschuw voor de\nbeschaafde wereld, die hij voor altijd wilde ontvluchten, maakte hij\nzijn bezittingen te gelde, vereenigde twintig van zijn getrouwste\nmetgezellen om zich en verdween met hen.\n\nWaar was Prins Dakkar die onafhankelijkheid gaan zoeken, die hij op\nde bewoonde aarde niet kon vinden? Onder water, in de diepte der zee,\nwaar niemand hem volgen kon.\n\nDe geleerde trad in de plaats van den krijgsman. Op een verlaten\neiland in de Stille Zee sloeg hij zijn werf op, en daar werd een\nonderzeesch schip volgens zijn plan gebouwd. De electriciteit, waarvan\nhij, door middelen, die eenmaal ook anderen bekend zullen worden, de\nonmetelijke mechanische kracht had weten te gebruiken en die hij uit\nonuitputtelijke bronnen verkreeg, werd op allerhande wijzen voor zijn\ndrijvenden toestel aangewend, nu eens als beweegkracht, dan weder als\nwarmte- of lichtgevende kracht. De zee met hare oneindige schatten,\nhaar myriaden visschen, haar varens en gewassen, haar reusachtige\nzoogdieren, en niet alleen wat de natuur er onderhield, maar ook alles\nwat de menschen er verloren hadden, voorzag ruimschoots in de behoeften\nvan den prins en zijn metgezellen,--en dit was de vervulling van zijn\nvurigste wenschen, daar hij geenerlei gemeenschap met de aarde meer\nwilde hebben. Hij doopte zijn onderzeeschen toestel met den naam van\nNautilus, noemde zich zelf kapitein Nemo en verdween onder zee.\n\nJaren lang bezocht de kapitein alle oceanen, van de eene pool naar\nde andere. De paria van de bewoonde aarde verzamelde in die onbekende\nwereld de grootste schatten. De millioenen, welke in 1702 in de baai\nvan Vigo met de spaansche galjoenen verloren waren gegaan, leverden\nhem een onuitputtelijke bron van rijkdom, dien hij, altijd en zonder\nzich te doen kennen, aanwendde ten voordeele van de volken, die voor\nde onafhankelijkheid van hun vaderland streden.\n\nHij had dan ook langen tijd geen gemeenschap met zijn evenmenschen\ngehad, toen, in den nacht van 6 November 1866 drie mannen op zijn\nschip werden geworpen. Het was een fransch professor, zijn bediende\nen een visscher uit Canada. Deze drie mannen waren in zee gestort,\ndoor de botsing van de Nautilus en een fregat der Vereenigde Staten,\nde Abraham Lincoln, dat haar nazette.\n\nKapitein Nemo vernam van den professor, dat de Nautilus, die nu eens\nvoor een reusachtig zoogdier van het geslacht der walvisschen gehouden\nwerd, dan weder voor een onderzeeschen toestel, die een schuilplaats\naan de zeeroovers verleende, op alle zee\u00ebn vervolgd werd.\n\nKapitein Nemo had die drie menschen, welke door een toeval met zijn\ngeheimzinnig bestaan in aanraking kwamen, aan den oceaan kunnen\noverleveren. Hij deed dit niet; hij hield hen gevangen, en gedurende\nzeven maanden konden zij getuigen zijn van al het wonderlijke en\nverrassende van een reis, die twintig duizend mijlen onder zee werd\nvoortgezet.\n\nDeze drie mannen, die niets wisten van het verleden van kapitein\nNemo, ontsnapten door zich van de boot van de Nautilus meester te\nmaken. Maar daar de Nautilus toen op de kusten van Noorwegen, in\nden Maalstroom lag, meende de kapitein, dat de vluchtelingen in die\nwoelende kolk een zekeren dood hadden gevonden. Hij wist niet, dat de\nFranschman en zijn beide metgezellen als door een wonder op de kust\nwerden geworpen; dat visschers van de Lofodden hen opgenomen hadden\nen dat de professor, bij zijn terugkeer in Frankrijk, een werk had\nuitgegeven, waarin zeven maanden van die zonderlinge en avontuurlijke\nreis van de Nautilus beschreven werden en aan de nieuwsgierigheid\nvan het publiek overgeleverd.\n\nLangen tijd nog leefde de kapitein op dezelfde wijze voort. Maar\nlangzamerhand stierven zijn metgezellen, en werden in hun graven\nvan koraal op den bodem der Stille Zee te rusten gelegd. De Nautilus\nwerd verlaten, en eindelijk bleef kapitein Nemo alleen over van al\ndegenen, die met hem een schuilplaats in de diepte van den oceaan\nhadden gezocht.\n\nKapitein Nemo was zestig jaar oud. Toen hij alleen was, gelukte het\nhem de Nautilus naar een van die onderzeesche havens te brengen,\ndie hem soms tot rustplaats hadden gediend. Een dier havens was\nonder het eiland Lincoln. Reeds zes jaren woonde de kapitein daar,\nreisde niet meer, maar wachtte zijn dood af, dat is te zeggen, het\noogenblik, waarop hij met zijn lotgenooten vereenigd zou worden,\ntoen het toeval hem den val van den ballon deed bijwonen, waarin de\ngevangenen der zuidelijken gevlucht waren. Hij ging langzaam in zijn\ntoestel onder zee voort, toen op eenige kabellengten van de kust van\nhet eiland, de ingenieur in zee stortte. De kapitein gaf toe aan een\ngoede opwelling.... en hij redde Cyrus Smith.\n\nEerst wilde hij die vijf schipbreukelingen aan hun lot overlaten, maar\nzijn toevluchtshaven was gesloten, en ten gevolge van een ophooging\nvan basalt, ontstaan door den invloed van vulkanische uitbarstingen,\nkon hij den toegang tot de galerij niet meer bereiken. Daar, waar water\ngenoeg was voor een licht vaartuig, was niet genoeg voor de Nautilus,\ndie betrekkelijk grooten diepgang had.\n\nKapitein Nemo bleef dus, en sloeg die mannen gade, welke hulpeloos\nop een verlaten eiland geworpen waren; maar hij zelf wilde niet\ngezien worden. Toen hij bemerkte, dat zij eerlijk, volhardend en door\nbroederlijke liefde aan elkander gehecht waren, stelde hij belang in\nhun pogingen. Hij kende de minste geheimen van hun bestaan. Met zijn\nvaartuig kon hij gemakkelijk den bodem van den put in het Rotshuis\nbereiken en langs de rotsblokken tot de oppervlakte klimmen. Hij\nhoorde de kolonisten hun verleden vertellen en over het tegenwoordige\nen de toekomst spreken. Hij vernam van hen de poging van het eene\ndeel van Amerika tegen het andere, om een einde aan de slavernij te\nmaken! Ja! die mannen waren in staat om kapitein Nemo te verzoenen\nmet de menschheid, die zij op het eiland vertegenwoordigden!\n\nKapitein Nemo had Cyrus Smith gered. Hij was het, die den hond naar de\nSchoorsteenen terugvoerde, die Top naar de oppervlakte van het meer\nwierp, die de kist met zooveel nuttige voorwerpen voor de kolonisten\nop het strand deed spoelen, die hun de boot in de Mercy terug gaf,\ndie het touw uit het Rotshuis had geworpen bij den aanval van de apen,\ndie de aanwezigheid van Ayrton op het eiland Tabor bekend maakte door\nmiddel van een briefje, dat hij in eene flesch sloot. Ook door zijn\ntoedoen sprong de brik door het ontploffen van een torpedo, welke hij\nop den bodem van het kanaal had gebracht; hij redde Harbert van een\nzekeren dood door de quinine te brengen; hij was het eindelijk die\nde zeeroovers gedood had door electrische kogels, waarvan hij het\ngeheim bezat en die hij op zijn onderzeesche jachten gebruikte. Op\ndeze wijze werden velerlei voorvallen verklaard, die tot nog toe\nbovennatuurlijk schenen, en die allen door de edelmoedigheid en de\nmacht van den kapitein geschied waren.\n\nDie groote menschenhater had behoefte om wel te doen. Hij kon\nnog nuttigen raad aan zijne beschermelingen geven, en daar hij tot\nbetere gedachten was gekomen, nu hij den dood voelde naderen, ontbood\nhij, gelijk verhaald is, de kolonisten uit het Rotshuis bij zich,\ndoor middel van een telegraaflijn, welke de kraal met de Nautilus\nverbond.... Mogelijk had hij dit niet gedaan, zoo hij geweten had\ndat Cyrus Smith zijn geschiedenis voldoende kende om hem met den naam\nvan Nemo aan te spreken.\n\nDe kapitein had het verhaal van zijn levensgeschiedenis\nge\u00ebindigd. Cyrus Smith nam toen het woord; hij herinnerde aan alle\nweldaden, die de kolonie, door zulk een heilzamen invloed genoten\nhad, en in naam van zijn metgezellen en van hem zelf dankte hij het\nedelmoedige wezen, wien zij zooveel verschuldigd waren.\n\nMaar kapitein Nemo vorderde niets voor de diensten, welke hij bewezen\nhad. Een laatste gedachte vervulde hem, en voordat hij de hand drukte,\ndie de ingenieur hem aanbood, sprak hij:\n\n\"En thans, mijnheer, nu gij mijn leven kent, beoordeel het nu!\"\n\nDe kapitein zinspeelde bij deze woorden op een ernstig voorval,\nwaarvan de drie vreemdelingen, die bij hem aan boord waren geworpen,\ngetuigen waren geweest,--een voorval, dat de Fransche professor,\nzonder twijfel in zijn werk had medegedeeld en dat iedereen gruwelijk\nmoest zijn voorgekomen.\n\nEenige dagen namelijk voordat de professor en zijn metgezellen\nontvluchtten, werd de Nautilus door een fregat, in het noorden van\nden Atlantischen Oceaan vervolgd; zij wierp zich als een stormram op\ndat fregat en liet het zonder genade zinken.\n\nCyrus Smith begreep de toespeling en antwoordde niet.\n\n\"Het was een Engelsch fregat, mijnheer,\" riep kapitein Nemo uit,\ndie voor een oogenblik weder prins Dakkar was geworden, \"een Engelsch\nfregat, begrijpt gij!? Het viel mij aan! Ik was in een nauwe, ondiepe\nbaai terug gedrongen!.... Ik moest voorbij, en.... ik ging voorbij!\"\n\nOp kalmen toon vervolgde hij:\n\n\"Ik was in mijn recht, ik had gelijk. Overal waar ik kon heb ik\nwelgedaan, maar ook kwaad deed ik waar ik het moest doen. Genade is\nniet het hoogste recht!\"\n\nEr volgden eenige oogenblikken van stilte na dit antwoord en kapitein\nNemo vroeg voor de tweede maal:\n\n\"Wat denkt gij van mij, mijne heeren?\"\n\nCyrus Smith stak den kapitein zijn hand toe en antwoordde op ernstigen\ntoon:\n\n\"Kapitein, gij hebt verkeerd gehandeld door te gelooven dat men\nhet verleden kon doen herleven en gij hebt gestreden tegen den\nonvermijdelijken vooruitgang. Het is een van die dwalingen, die door\nsommigen bewonderd, door anderen gelaakt worden, waarover God alleen\nkan oordeelen en die het menschelijke verstand moet vrijspreken. Men\nkan hem, die dwaalt met een welgemeende bedoeling, bestrijden zonder\nop te houden hem te achten. Uwe dwaling is van dien aard, dat zij\nbewondering niet uitsluit, en uw naam heeft niets te vreezen van\nhet oordeel der geschiedenis. Zij buigt zich voor die heldhaftige\ndwaasheden, hoewel zij de gevolgen er van veroordeelt.\"\n\nDe borst van kapitein Nemo ging onrustig op en neder, en hij hief\nzijn hand ten hemel.\n\n\"Heb ik verkeerd, heb ik goed gehandeld?\" mompelde hij.\n\nCyrus Smith hernam:\n\n\"Alle groote daden keeren tot God terug, want zij komen van\nHem! Kapitein Nemo, de brave lieden, hier vereenigd, dien gij hebt\nbijgestaan, zullen u hun leven lang betreuren!\"\n\nHarbert was den kapitein genaderd. Hij knielde, vatte zijn hand en\nbracht die aan zijn lippen.\n\nEen traan welde in het oog van den stervende, en hij zeide:\n\n\"Wees gezegend, mijn kind!...\"\n\n\n\n\n\nXXVI.\n\n\tDe laatste uren van kapitein Nemo.--De wil van den\n\tstervende.--Een herinnering aan zijn vrienden van een\n\tdag.--Het graf van kapitein Nemo.--Eenige raadgevingen aan\n\tde kolonisten.--Het laatste oogenblik.--Op den bodem der zee.\n\n\nDe dag was aangebroken. Geen lichtstraal drong in die onderaardsche\ngalerij door. De vloed had elke opening versperd. Maar het kunstlicht,\ndat in breede bundels uit de wanden van de Nautilus ontsprong,\nverzwakte niet.\n\nKapitein Nemo was uitgeput van vermoeienis op zijn rustbed\nneergezonken. Men kon er niet aan denken hem naar het Rotshuis\nte vervoeren, want hij had den wensch te kennen gegeven om in die\nNautilus te blijven, die met geen millioenen te betalen was, en daarin\nden dood te verbeiden, welke niet ver meer verwijderd kon zijn.\n\nCyrus Smith en Gideon Spilett sloegen den zieke aandachtig gade,\nterwijl hij schier bewusteloos lag. Men zag duidelijk dat de kapitein\nal zwakker en zwakker werd.\n\nDe kracht zou weldra ontzinken aan dat lichaam, dat eenmaal zoo forsch\nwas en nu slechts het brooze omhulsel was van een ziel, die weldra\nzou ontvlieden.\n\nDe ingenieur en de reporter spraken eenige oogenblikken fluisterend\nmet elkander. Kon men dezen stervende nog van dienst zijn? Kon men\nzijn leven, zoo niet redden, dan toch eenige dagen verlengen? Hij\nzelf had gezegd, dat er geen geneesmiddel meer was en hij wachtte\ngeduldig den dood, dien hij niet vreesde.\n\n\"Wij vermogen niets,\" zeide Gideon Spilett.\n\n\"Maar waaraan sterft hij?\" vroeg Pencroff.\n\n\"Hij dooft uit,\" antwoordde de reporter.\n\n\"Maar als wij hem in de lucht, in de zon brachten, dan zou hij\nmisschien weer bijkomen?\" zeide de zeeman.\n\n\"Neen, Pencroff,\" antwoordde de ingenieur, \"er is niets meer aan te\ndoen! Kapitein Nemo zou er bovendien niet in toestemmen zijn schip\nte verlaten. Sedert jaren leeft hij op de Nautilus en op de Nautilus\nwil hij sterven.\"\n\nKapitein Nemo hoorde waarschijnlijk het antwoord van Cyrus Smith,\nwant hij richtte zich een weinig op en op zwakken, maar duidelijken\ntoon zeide hij:\n\n\"Gij hebt gelijk, mijnheer. Ik moet en ik wil hier sterven. Ik heb\nu nog een verzoek te doen.\"\n\nCyrus Smith en zijn metgezellen naderden het rustbed en zij schikten\nde kussens zoo gemakkelijk mogelijk voor hem.\n\nMen zag toen hoe zijn blik al de schatten in zijn zaal gadesloeg. Een\nvoor een beschouwde hij de schilderijen aan den rijk versierden wand,\ndie meesterstukken van italiaansche, vlaamsche, fransche en spaansche\nmeesters, die marmeren en bronzen beelden op hun voetstukken, het\nprachtige orgel, de glazen kasten, die rondom een bekken gerangschikt\nstonden, waarin de schoonste voortbrengselen der zee verzameld waren;\nzeedieren en planten, paarlschelpen van onschatbare waarde en eindelijk\nvestigden zijn oogen zich op het opschrift, dat boven het museum te\nlezen stond, het devies van de Nautilus.\n\n\n\t_Mobilis in mobilo._\n\n\n\nHet scheen dat hij nog eenmaal die gewrochten der kunst en der natuur\nwilde bewonderen, die zijn omgeving hadden uitgemaakt gedurende de\nvele jaren, welke hij op den bodem der zee\u00ebn had doorgebracht.\n\nCyrus Smith had de stilte ge\u00eberbiedigd. Hij wachtte tot de stervende\nhet woord zou nemen.\n\nNa eenige oogenblikken, waarin hij waarschijnlijk zijn geheele leven\nvoor zich zag, wendde kapitein Nemo zich tot de kolonisten en zeide:\n\n\"Gelooft gij, mijn vrienden, dat gij mij iets verschuldigd zijt?....\"\n\n\"Kapitein, wij zouden ons leven geven om het uwe te verlengen!\"\n\n\"Goed,\" hernam kapitein Nemo, \"goed!... Beloof mij mijn laatsten wil na\nte komen, en gij zult mij alles, wat ik voor u gedaan heb, vergelden.\"\n\n\"Wij beloven het u,\" antwoordde Cyrus Smith.\n\n\"Vrienden,\" hernam de kapitein, \"morgen zal ik dood zijn.\"\n\nHij legde Harbert, die hem in de rede wilde vallen, door een teeken\nhet zwijgen op.\n\n\"Morgen zal ik dood zijn en ik wil geen ander graf dan de Nautilus. Dit\nis mijn graf. Al mijne vrienden rusten op den bodem der zee, ook ik\nwil daar rusten.\"\n\nDiepe stilte volgde op de woorden van den kapitein.\n\n\"Luister wel,\" vervolgde hij. \"De Nautilus is in deze grot gevangen,\nwaarvan de ingang versperd is. Maar zij kan haar gevangenis niet\nverlaten, zij kan door den afgrond verzwolgen worden en er mijn\nstoffelijk overschot bewaren.\"\n\nDe kolonisten luisterden eerbiedig naar de woorden van den stervende.\n\n\"Morgen, na mijn dood, zult gij, mijnheer Smith en uwe metgezellen de\nNautilus verlaten, want alle schatten, die zij bevat, moeten met mij\nverdwijnen. Een enkel aandenken zult gij behouden aan prins Dakkar,\nwiens levensgeschiedenis gij nu kent. Die koffer... daar... bevat\nmillioenen diamanten, grootendeels herinneringen aan den tijd,\ndat ik als vader en echtgenoot, bijna aan het geluk geloofd heb,\nen een aantal paarlen, door mijne vrienden en mij uit de diepte der\nzee verzameld. Met die schatten zult gij eenmaal veel goeds kunnen\nverrichten. Aan handen als de uwe, mijnheer Smith, en die uwer\nmetgezellen, is het geld wel vertrouwd. Ik zal dan hierboven deel\nhebben aan uw werken, en ik ben er niet bevreesd voor!\"\n\nNa eenige oogenblikken rust ging kapitein Nemo voort:\n\n\"Morgen kunt gij dien koffer nemen, en moet gij deze zaal verlaten\nen de deur sluiten; vervolgens moet gij naar het dek van de Nautilus\ngaan door het luik, dat gij eveneens moet sluiten.\"\n\n\"Wij zullen het doen, kapitein,\" antwoordde Cyrus Smith.\n\n\"Goed. Gij kunt u vervolgens op de boot inschepen, die u hier\nheeft gebracht. Maar ga, voordat gij de Nautilus verlaat, naar den\nachtersteven, en open twee groote kranen, die zich boven de lastlijn\nbevinden. Het water zal in het waterruim dringen en de Nautilus zal\nlangzaam zinken om op den bodem der zee te gaan rusten.\"\n\nToen Cyrus Smith hem in de rede wilde vallen, voegde de kapitein\ner bij:\n\n\"Vrees niets! Gij zult slechts een lijk in de diepte doen zinken!\"\n\nNoch Cyrus Smith, noch zijn metgezellen konden iets daar tegen\ninbrengen. Het was zijn laatste wil, dien hij hun meedeelde, en zij\nmoesten dien ten uitvoer brengen.\n\n\"Ik heb u woord, vrienden?\" vroeg kapitein Nemo.\n\n\"Gij hebt het, kapitein,\" antwoordde de ingenieur.\n\nKapitein Nemo dankte hen en verzocht hem eenige uren alleen te\nlaten. Gideon Spilett drong er op aan, dat hij bij hem zou blijven,\ningeval zich een crisis mocht voordoen, maar de stervende weigerde\nen zeide:\n\n\"Ik zal nog tot morgen leven, mijnheer!\"\n\nAllen verlieten de zaal, gingen door de bibliotheek en de eetzaal,\nkwamen bij den achtersteven in de machinekamer, waar de electrische\ntoestellen geplaatst waren, die tegelijk met lucht en warmte ook\nbeweegkracht aan de Nautilus gaven.\n\nDe Nautilus was een meesterstuk, dat meesterstukken bevatte en de\ningenieur was vol bewondering; hij sidderde bij de gedachte, dat\nhij, wiens arm hen zoo krachtig ondersteund had, dat die beschermer,\ndien zij slechts eenige uren kenden, gereed was het tijdelijke met\nhet eeuwige te verwisselen.\n\nWelk oordeel de nakomelingschap ook moge vellen over de daden van dit,\nals het ware, bovenmenschelijke bestaan, prins Dakkar zou altijd een\nvan die zonderlinge verschijnselen blijven, waarvan de herinnering\nniet wordt uitgewischt.\n\n\"Dat is een man,\" zeide Pencroff. \"Zou men wel gelooven, dat hij\nzoo op den bodem van den Oceaan geleefd heeft! En als ik bedenk,\ndat hij er misschien evenmin rust heeft gevonden als ergens anders!\"\n\n\"De Nautilus,\" merkte Ayrton op, \"zou ons misschien hebben kunnen\ndienen om het eiland Lincoln te verlaten en een bewoond land te\nbereiken!\"\n\n\"Drommels!\" riep Pencroff uit, \"ik zou het niet gewaagd hebben zulk\neen schip te sturen. Op zee varen, goed! maar onder zee, dank je!\"\n\n\"Ik geloof,\" zeide de reporter, \"dat het besturen van een onderzeesch\nschip als de Nautilus zeer gemakkelijk is, Pencroff, en dat wij er\nspoedig aan gewoon zouden zijn. Geen stormen, geen strandingen zijn\nte vreezen! Eenige voeten onder de oppervlakte is de zee even kalm\nals een meer.\"\n\n\"Wel mogelijk!\" hernam de zeeman, \"maar ik houd meer van een fiksche\nbries aan boord van een goed getuigden bodem. Een schip is gemaakt\nom op en niet onder zee te varen.\"\n\n\"Vrienden,\" zeide de ingenieur, \"het is onnoodig om, ten minste wat de\nNautilus betreft, over onderzeesche toestellen te spreken. De Nautilus\nis niet van ons, wij hebben het recht niet er over te beschikken. Zij\nzou ons in geen geval van dienst kunnen zijn. Behalve dat zij niet uit\ndeze grot kan, die door een verschuiving der basaltrotsen versperd is,\nwil kapitein Nemo, dat zij met hem, na zijn dood zal verdwijnen. Zijn\nwil is ons heilig en wij zullen hem nakomen.\"\n\nNa eenigen tijd verlieten Cyrus Smith en zijn metgezellen de\nmachinekamer van de Nautilus; zij gebruikten eenig voedsel en keerden\nnaar de zaal terug.\n\nKapitein Nemo was uit zijne verdooving ontwaakt en zijn oogen stonden\nniet meer zoo dof als te voren. Er speelde een glimlach om zijn lippen.\n\nDe kolonisten naderden hem.\n\n\"Vrienden,\" sprak hij, \"gij zijt dappere, edele, goede mannen. Gij hebt\nu met hart en ziel aan den gemeenschappelijken arbeid gewijd. Ik heb\nu dikwijls gadegeslagen. Ik heb van u gehouden, ik houd van u!... Uw\nhand, mijnheer Cyrus!\"\n\nCyrus Smith reikte den kapitein zijn hand, die deze hartelijk drukte.\n\n\"Dat doet mij goed,\" mompelde hij.\n\nToen hernam de kapitein:\n\n\"Maar genoeg van mij zelf. Ik moet met u over allen spreken, en over\nhet eiland Lincoln, waarop gij een schuilplaats hebt gevonden.... Denkt\ngij het te verlaten?\"\n\n\"Om er terug te komen, kapitein!\" antwoordde Pencroff levendig.\n\n\"Er terugkomen? Ja, Pencroff,\" zeide de kapitein glimlachend, \"ik\nweet hoezeer gij aan dit eiland gehecht zijt. Het is door uw zorg\nverbeterd en het behoort u toe!\"\n\n\"Ons plan is, kapitein,\" zeide Cyrus Smith, \"om het aan de Vereenigde\nStaten te schenken, en er voor onze marine een toevluchtsoord aan\nte leggen, dat in dit gedeelte van den Stillen Oceaan niet geheel\nmisplaatst zal zijn.\"\n\n\"Gij denkt aan uw vaderland,\" antwoordde de kapitein. \"Gij werkt voor\nzijn welzijn, voor zijn roem. Gij hebt gelijk. Het vaderland!... daar\nmoest men altijd terugkeeren. Daar moet men sterven!.... En ik,\nik sterf verre van alles, wat ik heb liefgehad!\"\n\n\"Hebt gij nog een laatste wensch,\" vroeg de ingenieur levendig, \"een\naandenken voor uw vrienden, die gij in de bergen hebt achtergelaten?\"\n\n\"Neen, mijnheer Smith, ik heb geen vrienden meer! Ik ben de laatste van\nmijn geslacht... en sedert lang ben ik dood voor allen, die ik gekend\nheb... Maar laten wij over u spreken. Eenzaamheid en afzondering,\nzijn treurige dingen, die boven de menschelijke kracht gaan.... Ik\nsterf, omdat ik dacht alleen te kunnen leven!... Gij moet dus alles\nbeproeven om Lincoln te verlaten, en den grond terug te zien, waar\ngij geboren zijt. Ik weet dat die ellendelingen het vaartuig vernield\nhebben dat gij gebouwd hadt....\"\n\n\"Wij bouwen nu een schip,\" zeide Gideon Spilett, \"een schip dat groot\ngenoeg is om ons naar een bewoonde kust te brengen; maar verlaten wij\nhet ook vroeg of laat, wij zullen altijd weer naar het eiland Lincoln\nterugkeeren. Er zijn te veel herinneringen voor ons aan verbonden,\ndan dat wij het ooit zouden kunnen vergeten.\"\n\n\"Hier hebben wij kapitein Nemo leeren kennen,\" zeide Cyrus Smith.\n\n\"Hier vinden wij alles weer wat ons aan u herinnert!\" voegde Harbert\ner bij.\n\n\"En hier zal ik in der eeuwigheid rusten, indien....\" antwoordde\nde kapitein.\n\nHij aarzelde en in plaats van zijn volzin te eindigen, zeide hij\nslechts:\n\n\"Mijnheer Cyrus, ik wenschte u te spreken.... u alleen!\"\n\nDe metgezellen van den ingenieur eerbiedigden het verlangen van den\nstervende en verlieten de zaal.\n\nCyrus Smith bleef eenigen tijd met kapitein Nemo alleen, riep\nvervolgens zijn metgezellen terug, maar zeide hun niets van hetgeen\nde grijsaard hem had toevertrouwd.\n\nGideon Spilett sloeg den zieke aandachtig gade. De kapitein leefde nog\nslechts met zijn geest, die weldra niet meer tegen zijn lichamelijke\nzwakte zou kunnen strijden.\n\nDe dag liep ten einde zonder dat zich eenige verandering openbaarde. De\nkolonisten verlieten de Nautilus niet. De nacht was ingevallen,\nhoewel men dit in de rots niet bemerkte.\n\nKapitein Nemo leed niet, maar verzwakte meer en meer. Zijn edel\ngelaat, verbleekt door den naderenden dood, was kalm. Aan zijn\nlippen ontsnapten nu en dan onverstaanbare woorden. Men zag het leven\nlangzaam uit dat lichaam verdwijnen, waarvan de uiterste deelen reeds\nkoud werden.\n\nEen paar maal richtte hij nog het woord tot de kolonisten, die om\nhem geschaard stonden, en glimlachte met dien laatsten glimlach,\ndie zelfs door den dood niet wordt uitgewischt.\n\nTegen middernacht deed kapitein Nemo een laatste poging; hij slaagde\ner in zijn armen over de borst te kruisen, alsof hij in die houding\nwilde sterven.\n\nEen uur later was er nog slechts leven in zijn blik. Een laatste vuur\nschitterde in die oogen, die vroeger vlammen schoten. Hij mompelde\nde woorden: \"God en Vaderland!\" en stierf zachtkens.\n\nCyrus Smith boog zich over hem heen, drukte de oogen toe van hem die\nprins Dakkar geweest was en nu zelfs kapitein Nemo niet meer scheen.\n\nHarbert en Pencroff weenden. Ayrton wischte ter sluiks een traan\nweg. Nab lag geknield naast den reporter, die in een beeld veranderd\nwas.\n\nCyrus Smith legde zijn hand op het hoofd van den doode en zeide:\n\n\"God zij zijner ziel genadig.\"\n\nHij wendde zich tot zijn vrienden en zeide:\n\n\"Laten wij bidden voor hem, dien wij verloren hebben!\"\n\n\n\nEenige uren later vervulden de kolonisten de belofte, welke zij den\nkapitein gedaan hadden, den laatsten wil van den doode.\n\nCyrus Smith en zijn lotgenooten verlieten de Nautilus, na het eenige\naandenken genomen te hebben, dat hun weldoener hun gelaten had,\ndien koffer, welke een fortuin voor honderden bevatte.\n\nDe prachtige zaal, die nog steeds helder verlicht was, werd met zorg\ngesloten. De kolonisten maakten het luik dicht, zoodat er geen droppel\nwater in de vertrekken van de Nautilus kon dringen.\n\nZij scheepten zich vervolgens op de boot in, die naast het onderzeesche\nvaartuig lag.\n\nDe boot werd naar den achtersteven gestuurd, waar men de twee groote\nkranen openzette, waardoor het water in de ruimen liep, en het schip\nmoest zinken.\n\nDe Nautilus zonk inderdaad en verdween langzaam.\n\nDe kolonisten konden haar echter nog in de diepte volgen. Het\nfelle licht scheen onder water, terwijl de rotsholte donkerder\nwerd. Eindelijk verdwenen ook die krachtige electrische stralen en\nweldra rustte de Nautilus, nu het graf van kapitein Nemo, op den\nbodem der zee.\n\n\n\n\n\nXXVII.\n\n\tHervatting van den arbeid op de werf.--De 1ste Januari\n\t1869.--Een rookkolom op den top van den vulkaan.--Eerste\n\tverschijnselen eener uitbarsting.--Ayrton en Cyrus Smith in\n\tde kraal.--Onderzoek van de grot Dakkar.--Wat kapitein Nemo\n\taan den ingenieur gezegd had.\n\n\nBij het aanbreken van den dag hadden de kolonisten de rotsholte\nverlaten, die zij voortaan de \"grot van Dakkar\" noemden, ter\nherinnering aan kapitein Nemo.\n\nPencroff, Nab en Ayrton haalden de boot op het strand, op een plaats\nwaar zij veilig lag.\n\nVan de galerij volgden Cyrus Smith en de zijnen het pad naar de\nkraal. Onderweg namen Harbert en Nab den telegraafdraad weg, dien\nkapitein Nemo tusschen de kraal en de Nautilus gespannen had, en dien\nmen later misschien nog kon gebruiken.\n\nAllen vervolgden zwijgend hun weg. Het scheen hun toe, dat zij nu\nmeer dan ooit verlaten waren. Vroeger rekenden zij als het ware op\ndien krachtigen steun, die hen voortaan ontbrak; zelfs Gideon Spilett\nen Cyrus Smith waren onder den indruk daarvan.\n\nTegen negen uur in den morgen betraden de kolonisten het Rotshuis.\n\nCyrus Smith wijdde zich meer dan ooit aan het bouwen van het schip. Men\nkon niet weten wat de toekomst zou baren. En gebruikten de kolonisten\nhet vaartuig al niet om, hetzij den polynesischen archipel, hetzij\nde kust van Nieuw-Zeeland te bereiken, zij moesten in ieder geval\ntrachten zoo spoedig mogelijk naar het eiland Tabor te gaan, om er\neen bericht omtrent Ayrton te brengen. Deze voorzorg was noodzakelijk\nvoor het geval, dat het Schotsche jacht weder in deze wateren mocht\nkomen en men moest in dit opzicht niets verzuimen.\n\nHet jaar 1868 verliep en bijna zonder ophouden werkten nu allen op\nde werf; Gideon Spilett en Harbert zonderden zich nu en dan eens af\nvoor de jacht, want de winter-provisie mocht niet vergeten worden.\n\nDe zomer was ondraaglijk heet en zelden ging er een dag voorbij dat\nmen niet, hetzij van dichtbij of van verre, den donder hoorde rollen.\n\nDen 1sten Januari 1869 woedde er een vreeselijk onweer. Stond dit\nnatuurverschijnsel in eenig verband met hetgeen er in het binnenste\nder aarde voorviel? Cyrus Smith was wel geneigd dit te gelooven, want\nhet toenemen van die onweersbuien ging gepaard met eene vermeerdering\nvan vulkanische verschijnselen.\n\nToen Harbert den 3den Januari naar de oppervlakte ging om een der\nonagga's te zadelen, zag hij, dat groote rookwolken den top van den\nvulkaan omringden.\n\nHarbert waarschuwde onmiddellijk de andere kolonisten, die allen naar\nden top van den Franklinberg kwamen zien.\n\n\"Wel!\" riep de zeeman uit, \"het is geen damp! Het komt mij voor dat\nde reus zich nu niet bepaalt tot ademen, maar dat hij nu ook rookt!\"\n\nDeze woorden van den zeeman drukten met juistheid uit, wat er op den\nFranklinberg voorviel. Reeds sedert drie maanden stegen er dampen uit\nden krater op, maar ze kwamen nog slechts voort uit het gloeien der\ndelfstoffen in den vuurspuwenden berg. Ditmaal was de damp in rook\nveranderd, die zich als een grijze kolom verhief, waarvan de basis\nmeer dan drie honderd voet breed was en die, als een reusachtige\npaddenstoel, tot zeven \u00e0 acht honderd voet boven den berg opsteeg.\n\n\"Er is brand in den schoorsteen,\" zeide Gideon Spilett.\n\n\"En wij kunnen dien niet blusschen!\" antwoordde Harbert.\n\n\"Men moest die vulkanen kunnen vegen,\" merkte Nab op, die met den\ngrootsten ernst scheen te spreken.\n\n\"Goed Nab,\" riep Pencroff uit. \"Wilt gij de schoorsteenveger zijn?\"\n\nPencroff barstte in een hartelijk lachen los.\n\nCyrus Smith keek aandachtig naar de dikke rookwolk en luisterde zelfs\nof hij geen verwijderd geraas hoorde.\n\nToen keerde hij naar zijn metgezellen terug, waarvan hij zich eenige\nschreden verwijderd had en zeide:\n\n\"Inderdaad, vrienden, er heeft een gewichtige verandering plaats\ngehad. De vulkanische stoffen zijn niet slechts in werking, zij\nhebben ook vlam gevat en wij worden binnen kort door een uitbarsting\nbedreigd!\"\n\n\"Welnu, mijnheer Cyrus, wij zullen die uitbarsting zien,\" riep Pencroff\nuit. \"Wij zullen haar bewonderen en toejuichen! Ik geloof niet dat\nwij ons daarover behoeven te bekommeren!\"\n\n\"Neen, Pencroff, want de vroegere lavaweg is nog altijd vrij en dank\nzij zijn ligging heeft de krater zijne uitwerpselen tot nog toe naar\nhet noorden uitgestort. En toch....\"\n\n\"En toch, daar wij geen voordeel kunnen hebben bij een uitbarsting,\nware het maar beter als die niet plaats had,\" merkte de reporter op.\n\n\"Wie weet?\" antwoordde de zeeman. \"Misschien is er in dezen vulkaan\neen nuttige en kostbare stof, die hij nu uit zal werpen en waarvan\nwij een goed gebruik kunnen maken!\"\n\n\"Het komt mij voor,\" zeide Ayrton, die met zijn oor op den grond\nwas gaan liggen, \"het komt mij voor, dat ik een dof geraas hoor,\nevenals een kar maakt, die met ijzeren staven beladen is.\"\n\nDe kolonisten luisterden en bevonden dat Ayrton gelijk had. Soms\nklonk het rollen harder om vervolgens weder zacht weg te sterven,\nmaar er deed zich nog geen slag hooren. Men kon hieruit opmaken,\ndat de damp en rook een vrijen uitweg vonden door den middelsten\nschoorsteen en dat, daar de veiligheidsklep groot genoeg was, er nog\ngeen uitbarsting te vreezen was.\n\n\"Maar zullen wij dan nooit naar ons werk terugkeeren!\" riep Pencroff\nongeduldig uit. \"Laat de Franklinberg dampen, rooken, sissen en\nvuurspuwen, zooveel hij wil, dat is geen reden voor ons om niets te\ndoen! Kom, Ayrton, Nab, Harbert, mijnheer Cyrus en mijnheer Spilett,\nvandaag moet iedereen aan het werk! Binnen twee maanden moet onze\nnieuwe Bonadventure gereed zijn--want dien naam mag zij dragen,\nniet waar?--Laten wij dan geen tijd verliezen.\"\n\nDien dag werd er hard gewerkt, want het was nu van het grootste belang\nom het vaartuig zoo spoedig mogelijk gereed te hebben. Wie weet of\ndat schip niet hun eenig toevluchtsoord zou worden?\n\nNa het avondeten begaven Cyrus Smith, Gideon Spilett en Harbert\nzich naar de bergvlakte. De nacht begon reeds te vallen en door de\nduisternis zou men kunnen zien of er zich onder den damp en de rook\nook vlammen of gloeiende stoffen mengden.\n\n\"De krater staat in vuur!\" riep Harbert uit, die vlugger dan zijn\nmetgezellen het eerst op de vlakte was.\n\nDe Franklinberg, die ongeveer zes mijlen verwijderd was, scheen\neen reusachtige toorts, die aan het boveneinde met donkere vlammen\nbrandde. Er was misschien zooveel rook, asch en puin onder gemengd\ndat de gloed daardoor zeer verminderde en niet zoo sterk afstak tegen\nhet donkere zwerk.\n\n\"De uitbarsting vordert snel!\" zeide de ingenieur.\n\n\"Dat is niet te verwonderen,\" antwoordde de reporter. \"De vulkaan\nis reeds sedert geruimen tijd in werking. Herinnert gij u, Cyrus,\ndat wij de eerste dampen reeds zagen toen wij den berg doorzochten\nom de schuilplaats te vinden van kapitein Nemo? Dat was, geloof ik\n15 October?\"\n\n\"Ja,\" antwoordde Harbert, \"dat is twee en een halve maand geleden!\"\n\n\"Dat onderaardsche vuur heeft dus zestien weken gebroeid,\" hernam\nGideon Spilett, \"en het is geen wonder, dat het nu snel in kracht\ntoeneemt.\"\n\n\"Voelt gij geen trillingen van den grond?\" vroeg Cyrus Smith.\n\n\"Ja, inderdaad; maar dit is nog geen aardbeving...\" antwoordde Spilett.\n\n\"Ik zeg niet, dat wij door een aardbeving bedreigd worden, God\nbeware ons daarvoor! Neen. De trillingen worden veroorzaakt door de\nkrachtige werking van het vuur. De aardkorst is niets dan de wand van\neen stoomketel, en gij weet dat de wand van een stoomketel onder de\ndrukking van het gas trilt, als een zware plaat. Hier is hetzelfde\nverschijnsel.\"\n\n\"Welke prachtige vlammen!\" riep Harbert uit.\n\nNa een uur keerden de ingenieur, Gideon Spilett en Harbert naar het\nRotshuis terug. Cyrus Smith was in gedachte verzonken, hetgeen Gideon\nSpilett aanleiding gaf tot de vraag, of hij meende dat de uitbarsting\nvoor hen noodlottige gevolgen kon hebben.\n\n\"Ja en neen,\" antwoordde Cyrus Smith.\n\n\"Het grootste ongeluk, dat ons zou kunnen overkomen, zou een aardbeving\nzijn, die het eiland verwoestte, niet waar? En ik geloof niet dat\ndit te vreezen is, daar de rook en de lava een vrijen uitweg hebben\ngevonden om te ontsnappen.\"\n\n\"Ik vrees juist geen aardbeving, in den zin, dien men gewoonlijk\ngeeft aan de trillingen, veroorzaakt door de werking van onderaardsche\ndampen. Maar uit andere oorzaken kunnen groote rampen voortspruiten.\"\n\n\"Welke, mijn beste Cyrus?\"\n\n\"Ik weet het niet zeker.... ik moet den berg\nzien.... onderzoeken.... Binnen weinige dagen zal ik zekerheid hebben\nomtrent dit punt.\"\n\nGideon Spilett drong niet verder bij hem aan. Alle bewoners van het\nRotshuis begaven zich weldra ter ruste en sliepen in, niettegenstaande\nhet geraas in den vulkaan sterker en door de echo van het eiland\nluider weerkaatst werd.\n\nDrie dagen verliepen. De top van den Franklin-berg bleef door een\ndikke rookwolk omhuld; maar de lava scheen de opening van den krater\nnog niet bereikt te hebben, althans op de noordelijke helling, die\nvoor een gedeelte zichtbaar was, bespeurde men nog geen verschijnselen\nvan een uitstorting.\n\nDe arbeid op de werf moest nu en dan gestaakt worden, omdat de zorg\nder kolonisten ook op andere plaatsen vereischt werd. Vooreerst\nmoest de kraal niet vergeten worden, waar men het voedsel voor de\nmuffeldieren en geiten ververschen moest. Er werd besloten dat Ayrton\nin den morgen van 7 Januari derwaarts zou gaan, en daar een persoon\nvoor dezen arbeid voldoende was, waren Pencroff en de overigen zeer\nverwonderd, toen zij den ingenieur tot Ayrton hoorden zeggen:\n\n\"Als gij morgen naar de kraal gaat, zal ik u vergezellen.\"\n\n\"Mijnheer Cyrus!\" riep de zeeman uit, \"onze werkdagen zijn geteld,\nen wanneer gij ook heengaat, hebben wij vier armen minder!\n\n\"Wij komen den volgenden morgen terug,\" antwoordde Cyrus Smith,\n\"maar ik moet noodzakelijk naar de kraal.... Ik wil weten hoe het\nmet de uitbarsting gesteld is.\"\n\n\"De uitbarsting! de uitbarsting!\" bromde Pencroff. \"Die uitbarsting,\ndat is me ook iets van gewicht; ik bekommer er mij volstrekt niet om!\"\n\nDen volgenden morgen deed de ingenieur zooals hij gezegd had. Harbert\nhad hem gaarne vergezeld, maar hij wilde Pencroff niet te veel\ntegenwerken, door ook heen te gaan.\n\nVoor het aanbreken van den dag zaten Cyrus Smith en Ayrton in het\nwagentje, met twee onagga's bespannen, en begaven zij zich naar\nde kraal.\n\nBoven het bosch hingen groote wolken, die steeds aangroeiden door de\ndampen, welke uit den krater opstegen. Gewoonlijk vallen deze wolken\nneer in kleine stofdeeltjes, en dit was ook nu het geval. Toen Cyrus\nSmith en Ayrton bij de kraal kwamen, viel er een soort van zwarte\nsneeuw evenals jachtkruit, dat oogenblikkelijk den grond een geheel\nander voorkomen gaf. Boomen, weiden, alles verdween onder een zwarte\nlaag van eenige duimen dikte. Maar gelukkig was de wind noordoost en\nontlastte zich de wolk grootendeels boven zee.\n\n\"Dat is zeer zonderling, mijnheer Smith,\" zeide Ayrton.\n\n\"Dat is zeer ernstig,\" antwoordde de ingenieur. \"Die vulkanische\ntufsteen, die fijne puimsteen, in \u00e9en woord, al die minerale stoffen\nbewijzen, dat in de onderste lagen van den vulkaan een groote beroering\nontstaan is.\"\n\n\"Maar is er dan niets aan te doen?\"\n\n\"Niets, dan de vorderingen van dit verschijnsel waar te nemen. Doe dus\nwat gij in de kraal te doen hebt, Ayrton. Ik zal in dien tusschentijd\nnaar de bronnen van de Roode Beek gaan en de noordelijke berghelling\nopnemen. Dan....\"\n\n\"Dan.... mijnheer Cyrus?\"\n\n\"Dan zullen wij de galerij van Dakkar bezoeken.... Ik wil zien.... In\nieder geval kom ik u over twee uur halen.\"\n\nAyrton ging in de kraal en verzorgde, in afwachting dat de ingenieur\nterugkwam, de muffeldieren en geiten, die ook onder den indruk schenen\nder eerste verschijnselen eener uitbarsting.\n\nCyrus Smith begaf zich intusschen naar de Roode Beek en kwam bij de\nplaats waar hij en zijn metgezellen een zwavelbron hadden ontdekt,\ntoen zij die voor de eerste maal onderzochten.\n\nDaar was alles veranderd! In plaats van \u00e9en rookkolom telde hij\ner dertien, die uit den grond opstegen, alsof zij met geweld naar\nboven gestuwd werden. De aardkorst was hier zichtbaar aan een sterke\npersing onderhevig.\n\nAan de noordelijke helling van den Franklinberg zag Cyrus Smith dikke\nrookwolken en vlammen uit den vulkaan opstijgen; een hagel van stukken\nmetaal viel op den grond, maar nergens nog stroomde de lava uit den\nkrater, hetgeen bewees dat de vulkanische stoffen de opening van den\nmiddelsten schoorsteen nog niet bereikt hadden.\n\n\"Toch had ik liever, dat het zoo gebeurde,\" zeide Cyrus Smith bij zich\nzelf. \"Dan had ik ten minste de zekerheid dat de lava haar gewonen\nloop had genomen. Wie weet of ze nu niet door een nieuwe opening een\nuitgang vindt? Maar daar is het gevaar nog niet in gelegen! Kapitein\nNemo heeft het wel voorzien! Neen! Daarin ligt het gevaar niet!\"\n\nTegen negen uur was hij weder in de kraal teruggekeerd.\n\nAyrton wachtte hem daar.\n\n\"De dieren zijn van alles voorzien, mijnheer Smith,\" zeide deze.\n\n\"Goed Ayrton.\"\n\n\"Zij schijnen onrustig, mijnheer.\"\n\n\"Ja, het instinct spreekt in hen en het instinct bedriegt zich niet.\"\n\n\"Wanneer ge wilt....\"\n\n\"Neem een lantaarn en een vuurslag, Ayrton,\" antwoordde de ingenieur,\n\"en laten wij vertrekken.\"\n\nAyrton deed wat hem gezegd was. De onagga's liepen uitgespannen in\nde kraal. De buitendeur werd gesloten, en Cyrus Smith, gevolgd door\nAyrton, volgde nu in westelijke richting het smalle pad, dat naar de\nkust leidde.\n\nZij konden niet snel vooruitgaan. De lucht was zwaar, alsof de deelen\nzuurstof verbrand en niet meer tot inademen geschikt waren. Bij elke\nhonderd schreden moesten zij stil staan en adem scheppen. Het was\ndus over tienen toen de ingenieur en zijn metgezel den top van dien\nreusachtigen basaltklomp bereikten, die de noord-westkust van het\neiland vormde.\n\nAyrton en Cyrus Smith daalden nu langs deze steile kust neder en\nvolgden ongeveer denzelfden onbegaanbaren weg als in dien stormachtigen\nnacht, toen zij naar de grot van Dakkar waren gegaan. Op klaarlichten\ndag was die weg niet minder gevaarlijk, ofschoon de laag asch, die\nde rotsen bedekte, oorzaak was dat zij hun voet nu met zekerheid op\ndien glibberigen weg konden neerzetten.\n\nZij vonden spoedig de opening van grot Dakkar terug, en stonden stil\nonder de laatste rots, die een soort van trap vormde.\n\n\"Is de sloep er nog?\" vroeg de ingenieur.\n\n\"Ja, mijnheer.\"\n\n\"Laten wij er ingaan.\"\n\nSpoedig waren zij dieper binnengedrongen, en daar stak Ayrton zijn\nlantaarn aan. Daarop nam hij de riemen en nadat zij de lantaarn in\nden top hadden geheschen, zoodat zij haar lichtstralen naar voren\nwierp, nam Cyrus het roer en stuurde de boot te midden der diepste\nduisternis door de grot.\n\nDe Nautilus lag daar niet meer om dit sombere hol met haar stralen\nte verlichten.\n\nToch was het zwakke licht van de lantaarn voldoende om voort te\nstevenen en den rechterwand van het gewelf te volgen.\n\nEindelijk zeide Cyrus: \"Ik hoor den vulkaan.\"\n\nWeldra ging het rommelen in het inwendige van den berg vergezeld\nvan een scherpe lucht; zwaveldampen deden den ingenieur en Ayrton\nbijna stikken.\n\n\"Dat was hetgeen kapitein Nemo vreesde!\" mompelde Cyrus Smith, terwijl\nhij een weinig bleek werd. \"Toch moeten wij tot het einde toe gaan.\"\n\n\"Vooruit dus,\" zeide Ayrton en richtte de boot naar het uiteinde van\nhet gewelf.\n\nVijf en twintig minuten later, nadat zij de opening waren\nvoorbijgegaan, bereikte de sloep den eindmuur. Hier hield zij stil.\n\nCyrus Smith klom nu op de bank, doorzocht met zijn lantaarn alle\ngedeelten van den muur, die de grot van den middelschoorsteen van\nden vulkaan scheidde. Hoe dik was die muur? Was hij honderd of tien\nvoet? Men kon het niet zeggen. Maar het onderaardsch gerommel was te\nduidelijk hoorbaar dan dat hij zeer dik kon wezen.\n\nDe ingenieur bevestigde daarop de lantaarn aan een der riemen en\nonderzocht nu een hooger gedeelte van den basaltmuur.\n\nDaar ontsnapte, door nauw zichtbare spleten, die zwaveldamp, welke\nzich in de grot verspreidde. Scheuren waren hier en daar in den muur\nen sommigen, een weinig grooter, waren nog slechts twee of drie voet\nverwijderd van het water in de grot.\n\nCyrus Smith bleef een oogenblik in gepeins verzonken staan.\n\nToen mompelde hij weder deze woorden:\n\n\"Ja, de kapitein had gelijk! Daar is het gevaar! Daarin schuilt dat\nontzettend gevaar!\"\n\nAyrton zeide niets; maar op een teeken van Cyrus Smith nam hij weder\nde riemen op en een half uur later kwamen de ingenieur en hij uit\nhet onderaardsche gewelf weder te voorschijn.\n\n\n\n\n\nXXVIII.\n\n\tHet verhaal van Cyrus Smith omtrent zijn verkenningstocht.--Men\n\thaast zich met het schip.--Een laatste bezoek aan de\n\tkraal.--Strijd tusschen vuur en water.--Wat van het eiland\n\toverbleef.--Men besluit het schip van stapel te laten\n\tloopen.--De nacht van 8 op 9 Maart.\n\n\nDen anderen morgen, 8 Januari, nadat zij een dag en een nacht in de\nkraal hadden doorgebracht, was alles in de beste orde en keerde Cyrus\nSmith met Ayrton naar het Rotshuis terug.\n\nTerstond riep de ingenieur zijn vrienden bij elkander en deelde\nhun mede, dat het eiland Lincoln in groot gevaar verkeerde en geen\nmenschelijke macht dat gevaar kon bezweren.\n\n\"Vrienden,\" zeide hij--en zijn stem verried de diepste ontroering--\"het\neiland Lincoln behoort niet tot die eilanden, welke zoolang zullen\nbestaan als de aarde zelf. Het is bestemd voor een min of meer spoedige\ngeheele verwoesting, waarvan het zelf de oorzaak is, en die wij niet\nin staat zijn te verhinderen!\"\n\n\"Spreek duidelijker, Cyrus,\" zeide Gideon Spilett.\n\n\"Ik ben bereid,\" antwoordde Cyrus Smith, \"u het geheim onderhoud,\ndat ik met kapitein Nemo gehad heb, mede te deelen.\"\n\n\"Met kapitein Nemo!\" riepen de kolonisten.\n\n\"Ja, het was de laatste dienst, die hij mij, voor hij stierf, wilde\nbewijzen.\"\n\n\"De laatste dienst!\" herhaalde Pencroff.\n\n\"De laatste dienst! Gij zult zien, dat al is hij dood, hij er ons\nnog menigeen zal bewijzen.\"\n\n\"Maar wat heeft kapitein Nemo u gezegd?\" vroeg de reporter.\n\n\"Weet dan, vrienden, dat het eiland Lincoln niet in denzelfden\ntoestand verkeert als de andere eilanden in den Stillen Oceaan, en\neen bijzondere toestand, dien kapitein Nemo mij heeft doen kennen,\nmoet oorzaak zijn dat vroeg of laat zijn onderzeesche grondvesten\nuiteenbarsten.\"\n\n\"Uiteenbarsten! Het eiland Lincoln! Kom!\" riep Pencroff uit, die\nondanks den eerbied, dien hij voor Cyrus Smith koesterde, toch niet\nnalaten kon om hierover zijn schouders op te halen.\n\n\"Luister, Pencroff,\" hernam de ingenieur. \"Ziehier wat kapitein Nemo\nbemerkt heeft, en ik zelf gisteren ook, toen ik het onderaardsche\ngewelf Dakkar bezocht. Dit gewelf strekt zich onder het eiland tot\naan den vulkaan uit, en is van den middelschoorsteen gescheiden door\neen muur, die tegen het gewelf sluit. Deze muur is gespleten en hier\nen daar zijn openingen waardoor het zwavelachtig gas, dat zich in\nden vulkaan ontwikkelt, kan ontsnappen.\"\n\n\"Welnu?\" vroeg Pencroff, wiens voorhoofd zich rimpelde.\n\n\"Welnu, ik heb ontdekt dat die openingen door de inwendige drukking\nsteeds grooter worden, dat de basaltmuur langzamerhand zal splijten en\nin korter of langer tijd een doorgang zal verschaffen aan de wateren\nuit de zee, waarmede de grot gevuld is.\"\n\n\"Goed!\" antwoordde Pencroff, die het nog niet gewonnen wilde geven. \"De\nzee zal den vulkaan uitdooven en alles zal gedaan wezen.\"\n\n\"Ja, alles zal gedaan wezen!\" hernam Cyrus Smith. \"Den dag waarop\nde zee door den muur heendringt, door den middelschoorsteen tot in\nhet diepst van het eiland, waar de bestanddeelen zich bevinden,\ndie vatbaar voor ontploffing zijn, dien dag, Pencroff, zal het\neiland Lincoln springen, zooals Sicili\u00eb springen zou, wanneer de\nMiddellandsche zee zich in de Etna wierp!\"\n\nDe kolonisten gaven geen antwoord op deze woorden, welke de ingenieur\nop overtuigenden toon sprak. Zij hadden het gevaar, dat hen dreigde\nbegrepen.\n\nBovendien moet gezegd worden, dat Cyrus Smith volstrekt niet\noverdreef. Velen zijn van meening geweest dat men de vulkanen zou\nkunnen blusschen, die voor het meerendeel aan den oever der zee of\nvan een meer liggen, wanneer men de golven er in deed stroomen. Maar\nzij bedachten niet, dat men op die wijze gevaar liep om een gedeelte\nvan de aarde te doen springen, gelijk een stoomketel, waarvan de\nstoom plotseling een hoogere spanning erlangt, door een schot. Het\nwater zich werpende in een gesloten kom, waar de temperatuur eenige\nduizenden graden bedraagt, zou verdampen met zulk een plotseling zich\nontwikkelende kracht, dat geen wanden, hoe sterk ook, weerstand bieden.\n\nZij mochten er dus niet meer op hopen dat het eiland langer zou\nbestaan dan de muur van het gewelf Dakkar zou duren. Het was zelfs\ngeen quaestie van maanden, noch van weken, maar een quaestie van dagen,\nvan uren misschien!\n\nHet eerste gevoel dat zich van de kolonisten meester maakte, was\ndiepe smart! Zij dachten niet aan het oogenblikkelijke gevaar, dat\nhen dreigde, maar aan de verwoesting van dien grond, die hun een\nschuilplaats had geboden, aan dat eiland, dat zij hadden ontgonnen,\naan het eiland, dat zij liefhadden, dat zij zoo gaarne hadden zien\nbloeien. Zooveel vermoeienissen nutteloos doorstaan! zooveel arbeid\nverloren!\n\nPencroff kon een traan niet weerhouden, die over zijn wang biggelde,\nen hij trachtte ook niet dien te verbergen.\n\nNog eenigen tijd spraken zij over dit onderwerp. De verschillende\nkansen werden overwogen, maar allen waren van oordeel dat zij geen\nuur te verliezen hadden, dat de bouw en de uitrusting van het schip\nmet den uitersten spoed moesten voortgezet worden en dat de eenige\nhoop op redding voor de bewoners van Lincoln daarin gelegen was!\n\nAlle handen werden dus aan het werk geslagen. Den 23sten Januari was\nhet schip half gereed. Tot nog toe had er geen verandering aan den top\nvan den vulkaan plaats gegrepen. Rook vermengd met vlammen en steenen\nwaren uit den krater voortdurend ontsnapt. Maar gedurende den nacht\nvan 23 op 24 Januari werd de kegel, die een soort van hoed vormde,\ner afgeworpen door de kracht van de lava, die tot aan den rand van de\neerste verdieping van den vulkaan reikte. Een oorverdoovend geraas\ndreunde door het eiland! De kolonisten dachten dat het verging. Zij\nsnelden uit het Rotshuis.\n\nHet was ongeveer twee uur 's nachts. De hemel was als vuur. Het\nbovenste gedeelte van den kegel, een klomp van duizend voet hoogte\nen milliarden wegende, was op het eiland geworpen, welks bodem\ndreunde. Uit den krater, nu veel wijder van opening, straalde een hel\nlicht en door de afkaatsing scheen de gansche dampkring te gloeien,\nterwijl tegelijkertijd een stroom van lava als een breede waterval\nzich uitstortte en duizend vurige slangen langs de helling van den\nberg voortschoten.\n\n\"De kraal! de kraal!\" riep Ayrton.\n\nHet was inderdaad in de richting van de kraal dat de lava stroomde.\n\nOp dezen kreet van Ayrton waren de kolonisten naar den stal van de\nonagga's gesneld. De wagen was ingespannen. Allen hadden slechts \u00e9en\ngedachte! Naar de kraal rijden en de dieren, die daar waren opgesloten,\nin vrijheid stellen.\n\nV\u00f3\u00f3r drie uur waren zij in de kraal. Een vreeselijk gebrul gaf\nhun reeds te kennen in welk een toestand de schapen en geiten\nverkeerden. Ayrton opende terstond de deur en de beangste dieren\nsnelden in alle richtingen er uit.\n\nEen uur later was er niets meer van de kraal te zien.\n\nDe kolonisten hadden de geheele verwoesting willen te keer gaan, maar\nalle pogingen waren vergeefs geweest, want de mensch is machteloos\ntegenover zulke natuurverschijnselen.\n\nDe dag brak aan--24 Januari--Cyrus Smith en zijn vrienden wilden,\nvoordat zij naar het Rotshuis terugkeerden, de juiste richting die\ndeze lava-overstrooming nemen zou, gadeslaan. De helling van den grond\nwerd bij den Franklinberg aan de oostzijde geringer, en het was te\nvreezen dat, ondanks het bosch van het Verre Westen, de stroom zich\nzelfs tot de vlakte het Verre Uitzicht zou verspreiden.\n\n\"Het meer zal ons beschermen,\" zeide Gideon Spilett.\n\n\"Ik hoop het!\" was het eenige antwoord van Cyrus Smith.\n\nTegen zeven uur 's morgens was de toestand van de kolonisten niet\nlanger houdbaar. Zij hadden een schuilplaats gezocht aan den zoom\nvan het bosch Jacamar. Niet alleen regende het steenen rondom hen,\nmaar de lava die uit de bedding van de Roode Beek vloeide, dreigde\nhun den weg van de kraal te versperren. De eerste rijen boomen hadden\nreeds vlam gevat, en hunne vruchten waren spoedig in rook verteerd;\nzij barsten als vuurwerk uiteen, terwijl anderen, minder vochtig,\nonbeschadigd te midden der overstrooming bleven.\n\nDe kolonisten hadden den weg naar de kraal weder ingeslagen. Zij\nliepen langzaam en schier meer achter dan voorwaarts. Maar, tengevolge\nvan de grondgesteldheid had de stroom spoedig het oosten bereikt,\nen zoodra de inwendige lagen van de lava verhard waren, kwamen er\nanderen die ze terstond bedekten.\n\nIntusschen werd de hoofdstroom van het dal de Roode Beek al\ndreigender. Dit heele gedeelte van het bosch was ingesloten en groote\nwolken rook dreven er boven de boomen, waarvan de wortels reeds door\nde lava verteerd waren.\n\nDe kolonisten stonden bij het meer stil, op een halve mijl afstands\nvan den mond der Roode Beek. Nu zou er over leven of dood voor hen\nbeslist worden.\n\nCyrus Smith die gewoon was om de ernstige toestanden te berekenen,\nen wist dat hij tot mannen sprak, die de waarheid wilden vernemen,\nwelke zij ook zijn mocht, zeide toen:\n\n\"Of het meer zal dien stroom tegenhouden, en een gedeelte van het\neiland zal aan de geheele verwoesting ontsnappen, of de stroom zal de\nbosschen van het Verre Westen met zich nemen en geen boom, geen plant\nzal er op dezen grond blijven. Wij hebben op deze kale rotsen slechts\nden dood in het vooruitzicht, waarop het vergaan van het eiland ons\nniet lang zal doen wachten!\"\n\n\"Dan,\" riep Pencroff, zijn armen over de borst kruisende en met\nzijn voet op den grond stampende, \"dan is het onnoodig, niet waar,\ndat wij langer aan de boot werken?\"\n\n\"Pencroff,\" antwoordde Cyrus Smith, \"wij moeten onzen plicht vervullen\ntot het einde toe.\"\n\nOp dit oogenblik bereikte de lava-stroom het meer, nadat hij zich een\nweg had gebaand door de prachtige boomen, die hij verzwolgen had. Daar\nvormde de grond een ondiep dal en zoo dit breeder ware geweest,\nzou het misschien voldoende zijn geweest om den stroom in te perken.\n\n\"Aan het werk!\" riep Cyrus Smith.\n\nAllen begrepen de gedachte van den ingenieur. Zij haalden spaden,\nbijlen en houweelen, en eindelijk gelukte het hun met steenen en\nboomstammen binnen weinige uren een dijk gereed te hebben van drie\nvoet hoog en eenige honderden passen lang. Het scheen hun toe alsof\nzij niet langer dan eenige minuten hadden gewerkt!\n\nHet was tijd. De stroom zwol op als een wassende rivier, die haar\noevers wil overschrijden, en dreigde den eenigen hinderpaal te\nvernielen, welke haar verhinderen kon om het bosch van het Verre\nWesten te verwoesten.... Maar de dijk was er tegen bestand, en na\neen oogenblik aarzelen, een vreeselijk oogenblik, wierp hij zich in\nhet meer Grant, van een hoogte van twintig voet.\n\nDe kolonisten aanschouwden met ingehouden adem, zonder zich te\nverroeren, zonder een woord te spreken, dezen strijd tusschen de\nbeide elementen.\n\nWelk een tooneel was die worsteling tusschen het water en het vuur! De\neerste lava die in het meer viel versteende terstond en hoopte zich\nopeen, zoodat zij weldra boven het water zou uitsteken. Boven de\noppervlakte dreef nog andere lava, die zich op hare beurt tot steen\nvormde, maar het midden bereikte.\n\nHierdoor ontstond er een steenmassa, die het geheele meer dreigde\nte vullen, dat niet buiten zijn oevers kon treden, want het water\ndat te veel was, werd damp. Het sissen en knarsen der steenen\nvervulde de lucht met een oorverdoovend geraas, en de loog door den\nwind voortgesleept viel als regen in de zee neder. De steenstroom\nwerd langer en de versteende blokken lava klemden zich aan elkaar\nvast. Daar, waar vroeger het kalme water kabbelde, verhief zich\nthans een reusachtige klomp rookende rotsen, alsof een verheffing\nvan den bodem duizenden klippen had doen ontstaan. Wanneer men zich\ndeze wateren voorstelt door een orkaan in beweging gebracht, en dan\nplotseling door een koude van twintig graden tot een vast lichaam\ngemaakt, dan heeft men een denkbeeld van het meer, drie uur nadat die\nonwederstaanbare stroom er inviel. Ditmaal moest het water door het\nvuur overwonnen worden. Toch was het zeer gelukkig voor de kolonisten,\ndat de lavastroom zich in het meer Grant had geworpen. Zij hadden nu\nnog eenige dagen gewonnen. De vlakte het Verre Uitzicht, het Rotshuis,\nde werf waren voor het oogenblik gespaard gebleven. Die dagen moesten\nbesteed worden om het schip met zorg te kalfaten. Dan zouden zij het\nin zee brengen en zouden zij daar tenminste een wijkplaats vinden,\nal konden zij het eerst optuigen wanneer het zich eenmaal in het\nruime sop bewoog. Daar zij vreesden voor een nieuwe uitbarsting,\ndie het geheele eiland dreigde te verwoesten, was er op de kust voor\nhen geen veiligheid meer. Het Rotshuis tot hiertoe zulk een goede\nschuilplaats, kon elk oogenblik zijn muren voor hen sluiten!\n\nGedurende de zes dagen, die nu volgden, van 25 tot 30 Januari arbeidden\nzij met den ijver van twintig man aan het schip. Nauwelijks gunden\nzij zich eenige rust, en bij het schijnsel der vlammen waren zij in\nstaat nacht en dag door te werken. De uitstorting van den vulkaan\nging steeds voort, maar misschien met minder grooten toevloed. Het\nwas gelukkig, want het meer Grant was bijna gevuld en zoo nieuwe lava\nweder op de vroeger gevormde laag stortte, zou het onvermijdelijk\nover de vlakte het Verre Uitzicht en het strand zijn gestroomd. Maar\nzoo dit gedeelte van het eiland beschermd werd, in het westen was\nhet slechter gesteld. De brand, die in het bosch van het Verre Westen\nwoedde, nam geen einde. Het scheen dat de toppen der boomen nog eerder\nvuur vatten dan dat de lava de wortels verteerde.\n\nAlle dieren, zoowel wilde als andere, kwamen een toevluchtsoord\nzoeken bij de Mercy en in de moerassen boven de Ballonhaven. Maar de\nkolonisten waren te zeer met hun werk vervuld, dan dat zij eenige acht\nsloegen, zelfs op de meest gevreesde onder hen. Zij hadden bovendien\nhet Rotshuis verlaten en zelfs geen onderkomen in de Schoorsteenen\nwillen zoeken; zij overnachtten onder een tent, die zij bij de monding\nder Mercy hadden opgeslagen.\n\nIederen dag beklommen Cyrus Smith en Gideon de vlakte het Verre\nUitzicht. Soms vergezelde Harbert hen, maar nooit Pencroff, want deze\nwilde het eiland niet in dien staat van verwoesting aanschouwen.\n\n\"Het is om het hart te doen breken,\" zeide Gideon Spilett eens,\nbij het aanschouwen van de vreeselijke verwoesting, welke het eiland\nhad ondergaan.\n\n\"Ja, Spilett,\" gaf de ingenieur ten antwoord. \"Dat de hemel ons ten\nminste den tijd geve om ons schip te voltooien, dat thans ons eenige\ntoevluchtsoord is!\"\n\n\"Schijnt het u niet toe, Cyrus, alsof de vulkaan tot bedaren komt? Wel\nwerpt hij nog lava uit, maar toch is de toevoer geringer, zoo ik mij\nniet bedrieg!\"\n\n\"Het doet er weinig toe,\" antwoordde Cyrus Smith. \"Het vuur is in\nhet inwendige van den berg toch nog even hevig, en de zee kan elk\noogenblik daarin stroomen. Wij verkeeren in den toestand van reizigers\nwier schip verwoest is door een brand, dien zij niet konden stuiten,\nen die weten dat het vuur vroeg of laat de kruitkamer zal bereiken! Kom\nSpilett, ga mede, wij mogen geen uur verliezen.\"\n\nHet was thans 20 Februari. Nog een maand hadden zij noodig om het schip\nte voltooien. Zou het eiland zoolang bestaan? Cyrus Smith en Pencroff\nwaren van plan om het schip in zee te brengen, zoodra de romp gereed\nwas. Het overige konden zij later doen, maar het belangrijkste was\ndat de kolonisten een toevlucht hadden buiten het eiland. Misschien\nwas het goed het schip in de Ballonhaven te leggen, namelijk, zoover\nmogelijk verwijderd van den vulkaan; want bij de monding der Mercy,\ntusschen het eilandje en den granietmuur, liep het gevaar vernield\nte worden bij een nieuwe uitbarsting. Alle krachten werden dus in\nhet werk gesteld om den romp te voltooien.\n\nDe 3de Maart brak aan en zij konden er op rekenen dat zij binnen tien\ndagen het vaartuig in zee konden brengen.\n\nDe hoop keerde dus terug in de harten der kolonisten, die dit\nvierde jaar van hun verblijf op het eiland aan zooveel beproevingen\nwaren blootgesteld. Pencroff zelf scheen weer moed te vatten en de\nsomberheid, waarin de verwoesting van zijn eiland hem gestort had, te\nverliezen. Hij dacht wel is waar aan niets anders dan aan het schip,\nwaarop hij thans alle hoop gevestigd had.\n\nGedurende de eerste week van Maart kreeg de berg Franklin weder een\ndreigender aanzien. De krater vulde zich weder met lava, en verdelgde\nnog hetgeen tegen de eerste uitbarsting bestand was gebleven. De\nstroom volgde ditmaal den zuidwestelijken oever van het meer Grant,\nstrekte zich tot aan de Glycerine-rivier uit en verwoestte de geheele\nvlakte het Verre Uitzicht. Die laatste slag, welke aan de schepping\nder kolonisten werd toegebracht, was verpletterend.\n\nZij waren tot in hun laatste verschansing teruggedrongen, en, hoewel\nhet bovengedeelte van het schip nog niet gekalfaterd was, zoo besloten\nzij het toch in zee te laten.\n\nPencroff en Ayrton hadden zich belast met de maatregelen hiertoe te\nnemen, die den volgenden dag, den 9de Maart zouden plaats hebben.\n\nMaar, gedurende den nacht van 8 op 9 Maart ontsnapte er een ontzaglijke\nkolom damp uit den krater, en steeg onder een oorverdoovend geraas\ntot een hoogte van drie duizend voet. De muur van de Dakkar-grot\nhad blijkbaar moeten zwichten onder de drukking van het gas, en de\nzee stroomde nu den middelschoorsteen binnen, in den vuurspuwenden\nafgrond, doch verdampte daar terstond. Maar de krater was tot het\nontsnappen dezer dampen niet groot genoeg. Een uiteenbarsting, die\nop honderd mijlen afstand gehoord had kunnen worden, deed de lucht\ndaveren. Stukken van bergen stortten zich in den Stillen Oceaan, en\nin weinige oogenblikken stroomde die onafzienbare zee over de plaats\nwaar eenmaal het eiland Lincoln geweest was.\n\n\n\n\n\nXXIX.\n\n\tEen eenzame rots.--Het laatste toevluchtsoord der kolonisten\n\tvan Lincoln.--De dood voor oogen.--Onverwachte hulp.--Waarom\n\ten hoe zij komt.--De laatste weldaad.--Een eiland op vasten\n\tgrond.--Het graf van kapitein Nemo.\n\n\nEen verlaten rots van dertig voet lang, vijftig breed en nauwelijks\ntien voet uitstekende boven de oppervlakte, was het eenige vaste punt\ndat niet door de golven van den Oceaan verzwolgen was geworden. Dat\nwas al, wat er van het Rotshuis was overgebleven. De muur was omver\ngeworpen, daarna uiteengerukt, en eenige rotsen van de groote zaal\nhadden zich opeen gestapeld, zoodat ze dit verheven punt hadden\ngevormd. Al het andere was verdwenen in den afgrond, die hen omgaf:\nhet inwendige van den Franklin-berg, door de uiteenbarsting van elkaar\ngereten, de steenen kieuwen van de Haaiengolf, de vlakte van het Verre\nUitzicht, het Veiligheidseilandje, de rotsen van den Ballonhaven,\nde basaltmuren van het gewelf Dakkar, zelfs het Slangenschiereiland,\ndat toch zoo ver van den vulkaan verwijderd was! Van het eiland\nLincoln zag men niets meer dan die kleine rots, die nu het eenige\ntoevluchtsoord was van de zes kolonisten en hun hond Top.\n\nDe dieren waren in die verwoesting omgekomen; de vogels zoowel als de\nandere vertegenwoordigers der dierenwereld waren allen verpletterd\nof verdronken, en de ongelukkige Jup zelfs had den dood gevonden in\neen der spleten van den grond.\n\nDat Cyrus Smith, Gideon Spilett, Harbert, Pencroff, Nab en Ayrton\ndit overleefd hadden, was slechts daaraan toe te schrijven dat zij\nallen bijeen waren onder hun tent, toen zij in zee werden geworpen,\nop het oogenblik dat de stukken van het eiland naar alle kanten\nzich verspreidden.\n\nToen zij weder bovenkwamen, zagen zij niets op een halve kabellengte\nafstand dan die eene massa rotsen, waar zij allen heen zwommen,\nen waarop zij gelukkig vasten voet konden zetten.\n\nHet was op die naakte rots dat zij negen dagen lang leefden! Een\nweinig voedsel, dat zij nog gelukkig hadden kunnen redden, een kleine\nhoeveelheid zoet water, dat door den regen tusschen de rotsen was\ngevallen, dat was al, wat die ongelukkigen bezaten. Hun laatste hoop,\nhun schip, was verbrijzeld. Zij hadden geen enkel middel in hun macht\nom die klip te verlaten. Geen vuur, en niets om vuur te maken. Zij\nwaren gedoemd hier om te komen!\n\nDien dag, 18 Maart, hadden zij nog slechts voedsel voor twee dagen,\nhoewel zij slechts het hoog noodige gebruikten. Al hun kennis, al\nhun vernuft kon in dezen toestand hun niets verschaffen!\n\nCyrus Smith was kalm, Gideon Spilett zenuwachtig en Pencroff ter\nprooi aan den heftigsten toorn; hij liep gedurig heen en weer op de\nrots. Harbert verliet den ingenieur niet en zag hem nu en dan aan\nalsof hij hem om hulp smeekte, die dezen toch niet kon verleenen. Nab\nen Ayrton berustten in hun lot.\n\n\"Ellendig, ellendig!\" herhaalde Pencroff dikwijls. \"Hadden wij maar een\nnotedopje, om ons naar het eiland Tabor te brengen! Maar niets, niets!\"\n\n\"Kapitein Nemo had gelijk dat hij stierf,\" zeide Nab eens.\n\nGedurende de vijf volgende dagen, leefden de kolonisten uiterst\nzuinig, en gebruikten slechts het hoognoodige, om niet van honger\nom te komen. Zij waren uiterst zwak. Harbert en Nab gaven reeds\nteekenen van waanzin. Bleef hun in dezen toestand nog een straaltje\nhoop over? Neen! Wat was hun eenige kans? Dat een schip voorbij de\nklip kwam? Maar zij wisten bij ondervinding dat de schepen nooit dit\ngedeelte van den Stillen Oceaan bezochten! Konden zij nog op het jacht\nvan Lord Glenarvan hopen? Dat was onwaarschijnlijk, en zoo dit al kwam,\ndaar zij geen bericht op het eiland Tabor hadden kunnen achterlaten,\nin welken toestand Ayrton verkeerde, zou de kapitein van het jacht,\nna het eiland vruchteloos te hebben doorzocht, wel weder het ruime\nsop kiezen.\n\nNeen! er was geen hoop op redding, en een vreeselijke dood, de\nhongerdood stond hun op deze rots te wachten!\n\nReeds lagen zij als levenloos op die klip en hadden niet het minste\nbewustzijn meer van hetgeen om hen heen gebeurde. Ayrton alleen kon,\ndoor een schier bovenmenschelijke poging, het hoofd nog optillen en\neen wanhopenden blik op die verlaten zee werpen!...\n\nEensklaps op den morgen van 24 Maart strekten de armen van Ayrton\nzich naar een punt uit; hij richtte zich op, wierp zich op de knie\u00ebn,\nen stond eindelijk op zijn beenen, en met bevende hand gaf hij een\nteeken....\n\nEen schip was er in het gezicht van het eiland! Dat schip bevond zich\nniet doelloos in de zee. De klip was voor hem het doel waarheen het\nzich in snelle vaart richtte, en de ongelukkigen zouden het reeds\nsedert eenige uren gezien kunnen hebben, zoo zij nog de kracht hadden\ngehad den horizon waar te nemen.\n\n\"De Duncan!\" mompelde Ayrton, en hij viel weder in onmacht.\n\n\n\nToen Cyrus Smith en zijn vrienden weder tot bewustzijn kwamen, dank\nzij de zorgen, waarmede zij nu overladen werden, bevonden zij zich\nin een kajuit van de stoomboot, zonder zich te kunnen begrijpen,\nop welke wijze zij den dood ontsnapt waren.\n\nE\u00e9n woord van Ayrton was voldoende om hun alles te doen begrijpen.\n\n\"De Duncan!\" mompelde hij.\n\n\"De Duncan!\" antwoordde Cyrus Smith.\n\nHet was inderdaad de Duncan, het jacht van lord Glenarvan, waarover\nRobert, de zoon van kapitein Grant, bevel voerde, dat naar het eiland\nTabor was gezonden om Ayrton te halen, en hem weder na een twaalfjarige\nafwezigheid in zijn land terug te brengen!\n\nDe kolonisten waren gered, zij waren reeds op hun terugweg!\n\n\"Kapitein Robert,\" vroeg Cyrus Smith, \"wie heeft u op de gedachte\ngebracht om, toen gij het eiland Tabor verlaten hadt en Ayrton niet\nweder hadt gevonden, nog honderd mijlen noordwestelijk te stevenen?\"\n\n\"Mijnheer Smith,\" antwoordde Robert, \"het was niet alleen om Ayrton\nte gaan zoeken, maar ook u en uw vrienden!\"\n\n\"Mij en mijn vrienden?\"\n\n\"Zeker! Op het eiland Lincoln!\"\n\n\"Het eiland Lincoln!\" riepen allen ten hoogste verbaasd uit.\n\n\"Hoe kent gij het eiland Lincoln?\" vroeg Cyrus Smith, \"daar dit eiland\nzelfs op geen kaarten vermeld is?\"\n\n\"Ik kende het, door het bericht dat gij op het eiland Tabor hadt\nachter gelaten,\" antwoordde Robert Grant.\n\n\"Een bericht!\" riep Gideon Spilett.\n\n\"Zeker, en hier is het,\" zeide Robert hem het document overhandigende,\nwaarop de ligging van het eiland Lincoln vermeld stond: \"tegenwoordige\nverblijfplaats van Ayrton en vijf amerikaansche kolonisten!\"\n\n\"Kapitein Nemo!....\" zeide Cyrus Smith, toen hij dit gelezen en\ndezelfde hand herkend had, die het bericht had geschreven dat zij in\nde kraal gevonden hadden.\n\n\"O,\" zeide Pencroff, hij had dus onze Bonadventure genomen, hij had\nzich dus alleen gewaagd naar het eiland Tabor!....\"\n\n\"Om er ons bericht neer te leggen!\" antwoordde Harbert.\n\n\"Ik had dus wel gelijk,\" riep de matroos uit, \"toen ik zeide, dat,\nzelfs na zijn dood, de kapitein ons nog een laatste weldaad zou\nbewijzen!\"\n\n\"Waar moet ik dit kistje zetten?\" vroeg Ayrton op dit oogenblik den\ningenieur naderende.\n\nHet was het kistje dat Ayrton, op gevaar af van zijn leven te\nverliezen, nog gered had op het oogenblik dat het eiland overstroomde,\nen dat hij nu weder aan den ingenieur teruggaf.\n\n\"Ayrton! Ayrton!\" zeide Cyrus Smith op ontroerden toon.\n\nDaarop wendde hij zich tot Robert Grant met de woorden:\n\n\"Mijnheer, gij hadt een misdadige achtergelaten, gij vindt een eerlijk\nman terug, wien ik trotsch ben de hand te mogen drukken!\"\n\nZij stelden toen Robert Grant op de hoogte van de merkwaardige\ngeschiedenis van kapitein Nemo en de kolonisten van het eiland\nLincoln. Daarop, nadat zij de ligging van die klip hadden opgenomen,\nwelke voortaan op de kaarten zou te vinden zijn, gaf hij bevel het\nschip te wenden.\n\nVeertien dagen later stapten de kolonisten in Amerika aan wal en vonden\nzij in hun vaderland de rust hersteld na dien vreeselijken oorlog,\nwaarin toch de overwinning aan rechtvaardigheid en recht was gebleven.\n\nDe schatten, welke in het kistje waren, dat kapitein Nemo had\nvermaakt aan de kolonisten van het eiland Lincoln, werden voor\nhet grootste gedeelte besteed tot het aankoopen van grond in den\nStaat Iowa. Een enkele paarl echter werd er uit gehouden en aan\nlady Glenarvan gezonden, uit naam der schipbreukelingen die door de\nDuncan in hun vaderland waren teruggebracht. Op die gronden lieten\nde kolonisten allen, aan wie zij een woonplaats op het eiland Lincoln\nhadden toegedacht, werken om er hun fortuin en geluk te zoeken. Daar\nwerd een groote kolonie gesticht, waaraan zij den naam gaven van het\neiland, dat door den Stillen Oceaan verzwolgen was. Ook stroomde daar\neen rivier, die zij de Mercy noemden, een berg welke den naam van\nFranklin kreeg, een meer dat hen aan het meer Grant zou herinneren,\nen bosschen die voor hen de bosschen van het Verre Westen werden. Het\nwas als een eiland op het Vasteland.\n\nDaar bloeide alles onder de verstandige leiding van den ingenieur\nen van zijn vrienden. Geen van de oude kolonisten van het eiland\nLincoln ontbrak er, want zij hadden gezworen altijd bij elkaar te\nblijven. Nab, steeds daar waar zijn meester was, Ayrton altijd bereid\nzich op te offeren, Pencroff meer boer dan hij ooit zeeman was geweest,\nHarbert, die zijn studi\u00ebn onder het oog van Cyrus Smith voltooide,\nen Gideon Spilett, die de _New-Lincoln-Herald_ oprichtte, een blad,\ndat het best van de geheele wereld op de hoogte van alles was. Daar\nontvingen Cyrus Smith en zijn vrienden menigmaal een bezoek van Lord\nen Lady Glenarvan, van kapitein John Mangles, Robert Grant en majoor\nMac Nabbs, van allen die eenig deel hadden aan de geschiedenis van\nkapitein Grant en kapitein Nemo.\n\nDaar, eindelijk, leefden allen gelukkig, vereenigd in het\ntegenwoordige, gelijk zij in het verledene vereenigd waren geweest;\nmaar nooit konden zij het eiland vergeten, waar zij arm en naakt waren\naangeland; dat eiland hetwelk gedurende vier jaren in hun behoeften\nhad voorzien en waarvan nu slechts een stukje rots overgebleven was,\ndat door de golven van den Stillen Oceaan bespoeld wordt en dat het\ngraf was van kapitein Nemo!\n\n\n\n\n\nINHOUD.\n\n\nI. Bereiding van de wol.--Een vast plan van Pencroff.--De\nbaleinen.--Waartoe een albatros kan dienen.--De brandstof der\ntoekomst.--Top en Jup.--Stormen.--Cyrus Smith alleen.--Onderzoek van\nde put\n\nII. Het schip wordt getuigd.--Een aanval van chilische honden.--Jup\ngewond.--Het schip wordt voltooid.--De Bonadventure.--Eerste tocht\nom de Zuid.--Een onverwacht stuk\n\nIII. Tot het werk wordt besloten.--De drie passagiers.--Eerste\nnacht.--Tweede nacht.--Het eiland Tabor.--Het bosch wordt\ndoorzocht.--Niemand.--Een verlaten hut\n\nIV. De nacht.--Eenige letters.--Voortzetting van het\nonderzoek.--Harbert in gevaar.--Aan boord.--Slecht weer.--Een vuur\nte rechter tijd\n\nV. Onderling overleg.--Cyrus Smith en de onbekende.--De\nballonhaven.--Tranen\n\nVI. De eerste woorden van den onbekende.--Twaalf jaar op het\neiland.--Bekentenissen.--Het eerste brood.--Een opoffering.--De\neerlijke handen\n\nVII. Een verzoek van den onbekende.--De hut in de kraal.--Twaalf\njaar geleden.--De bootsman van de Britannia.--Op het eiland Tabor\ngezet.--De hand van Cyrus Smith.--Het geheimzinnige bericht\n\nVIII. Een gesprek.--Cyrus Smith en Gideon Spilett.--Een plan van den\ningenieur.--De electrische telegraaf.--Welvaart der kolonie.--Een\nuitwerking van de sneeuw.--Twee jaar op het eiland Lincoln\n\nIX. Kansen der toekomst.--Plan tot een verkenning.--Slecht weer.--Een\nnieuw voorval\n\nX. Een nacht op zee.--Vertrouwelijk gesprek.--Werk binnen 's huis.--Een\nphotographische proef\n\nXI. Verloren of gered.--Ayrton ontboden.--Gewichtig onderhoud.--Het\nis de Duncan niet.--Een verdacht vaartuig.--Het schip nadert.--De\nbrik laat het anker vallen\n\nXII. Een voorstel van Ayrton.--Men neemt het aan.--Ayrton en Pencroff\nop het eilandje.--Boeven uit Norfolk.--Hun plannen.--Heldhaftige\npogingen van Ayrton.--Zijn terugkomst.--Zes tegen vijftig\n\nXIII. Maatregelen van den ingenieur.--De eerste stap.--Twee\nlandingssloepen.--Zes veroordeelden aan land.--De brik licht het\nanker.--Onverwachte ontknooping\n\nXIV. Ayrton en Pencroff redden de overblijfselen.--Gesprek onder\nhet ontbijt.--De kruitkamer ongedeerd.--Nieuwe rijkdom.--De laatste\noverblijfselen\n\nXV. De bewering van den ingenieur.--De grootsche onderstellingen\nvan Pencroff.--Een batterij in de hoogte.--De vier kogels.--Ayrton\naarzelt.--Edele gedachten van Cyrus Smith\n\nXVI. Plan eener expeditie.--Ayrton in de kraal.--Bezoek aan de\nBallonhaven.--Wat Pencroff denkt aan boord van de Bonadventure.--Geen\nantwoord van Ayrton.--Op weg naar de kraal.--Waarom de telegraaf niet\nwerkt\n\nXVII. Wanhoop van den zeeman.--Heelkundige behandeling.--De hoop\nherleeft.--Hoe Nab te waarschuwen.--Een zekere bode.--Antwoord van\nNab.--Tegenspoed\n\nXVIII. De boeven in den omtrek der kraal.--Voorloopige vestiging.--Een\nlap stof.--Een boodschap.--Verhaast vertrek.--Aankomst op de vlakte\n\nXIX. Harbert in het Rotshuis.--Nab verhaalt wat er heeft plaats\ngehad.--Bezoek van Cyrus Smith aan de vlakte.--Verwoesting.--De\nkolonisten weerloos tegen de ziekte.--Top blaft weder\n\nXX. Onoplosbaar geheim.--Beterschap van Harbert.--Toebereidselen voor\nhet vertrek.--Voetstappen in het bosch\n\nXXI. Onderzoek van het Slangen-schiereiland.--Kamp aan den mond der\nwaterval-rivier.--Zes honderd schreden van de kraal.--Verkenning\ndoor Gideon Spilett en Pencroff.--Allen vooruit.--Een open deur.--Een\nverlicht venster.--Bij het maanlicht\n\nXXII. Ayrton's verhaal.--Het plan zijner vroegere makkers.--De\nhooge rechter van het eiland.--De Bonadventure.--Onderzoek bij den\nFranklinberg\n\nXXIII. Drie jaren zijn verloopen.--Een nieuw schip.--Het besluit.--De\nscheepswerf.--De koude van het zuidelijk halfrond.--De Franklinberg\n\nXXIV. De vulkaan ontwaakt.--Hervatting van het werk.--Een\ntelegram.--Vertrek naar de kraal.--Een nieuwe lijn.--De basaltkust.--De\ngrot.--Een schitterend licht.--Hij is gevonden\n\nXXV. Kapitein Nemo.--Geschiedenis van een held.--Het onderzeesche\nleven.--Alleen.--De geheimzinnige geest van het eiland\n\nXXVI. De laatste uren van kapitein Nemo.--De wil van den\nstervende.--Eenige raadgevingen aan de kolonisten.--Het laatste\noogenblik.--Op den bodem der zee\n\nXXVII. Hervatting van den arbeid op de werf.--De 1ste Januari\n1869.--Een wolk op den top van den vulkaan.--Eerste verschijnselen\neener uitbarsting.--Ayrton en Cyrus Smith in de kraal.--Onderzoek\nvan de grot Dakkar.--Wat kapitein Nemo aan den ingenieur gezegd\nhad\n\nXXVIII. Het verhaal van Cyrus Smith omtrent zijn verkenningstocht.--Men\nhaast zich met het schip.--Een laatste bezoek aan de kraal.--Strijd\ntusschen vuur en water.--Wat van het eiland overbleef.--De nacht van\n8 op 9 Maart\n\nXXIX. Een eenzame rots.--De dood voor oogen.--De laatste weldaad.--Een\neiland op vasten grond\n\n\n\n\n\nAANTEEKENING\n\n\n[1] Die geschiedenis is verhaald in het werk _Twintig duizend mijlen\nonder zee_.\n\n\n\n\n\n\n\n\nJULES  VERNE'S GE\u00cfLLUSTREERDE WONDERREIZEN.\n\nPrijs per deel: 75 cts. ingen., f 1.- geb.\n\n\n 1\tDE REIS OM DE WERELD IN 80 DAGEN.\n 2\tDE REIS NAAR DE MAAN IN 28 DAGEN.\n 3\tDE KINDEREN VAN KAPITEIN GRANT. Zuid-Amerika.\n 4\tDE KINDEREN VAN KAPITEIN GRANT. Australi\u00eb.\n 5\tDE KINDEREN VAN KAPITEIN GRANT. Stille Zuidzee.\n 6\t20.000 MIJLEN ONDER ZEE. Oostelijk Halfrond.\n 7\t20.000 MIJLEN ONDER ZEE.  Westelijk Halfrond.\n 8\tVIJF WEKEN IN EEN LUCHTBALLON. Ontdekkingsreis in de\n Binnenlanden van Afrika.\n 9\tHET GEHEIMZINNIGE EILAND. De Luchtschipbreukelingen.\n10\tHET GEHEIMZINNIGE EILAND. De Verlatene.\n11\tNAAR HET MIDDELPUNT DER AARDE.\n12\tMICHAEL STROGOFF, DE KOERIER VAN DEN CZAAR.\n13\tHET ZWARTE GOUD.\n14\tHECTOR SERVADAC. De Vulkaanbewoners.\n15\tHECTOR SERVADAC. De Terugtocht naar de Aarde.\n16\tAVONTUREN VAN DRIE RUSSEN EN DRIE ENGELSCHEN. Gevolgd door\n\"De Blokkadebrekers.\"\n17\tEEN KAPITEIN VAN 15 JAAR. De Walvischjagers.\n18\tEEN KAPITEIN VAN 15 JAAR. In Slavernij.\n19\tDE SCHIPBREUK VAN DE CHANCELLOR.\n20\tWONDERLIJKE AVONTUREN VAN EEN CHINEES.\n21\tELDORADO EN HET MONSTERKANON VAN STAALSTAD. Gevolgd door\n\"Meester Zacharias\".\n22\tHET LAND DER BUITENSTE DUISTERNIS. De Pelterijhandel.\n23\tHET LAND DER BUITENSTE DUISTERNIS. Het drijvende Eiland.\n24\tHET STOOMHUIS. De IJzeren Reus.\n25\tHET STOOMHUIS. De Waanzinnige der Nerbudda.\n26\tREIZEN EN LOTGEVALLEN VAN KAPITEIN HATTERAS. De Engelschen\naan de Noordpool.\n27\tREIZEN EN LOTGEVALLEN VAN KAPITEIN HATTERAS. De IJswoestijn.\n28\tEENE VLOTREIS. 800 Mijlen op de Amazone.\n29\tEENE VLOTREIS. Het Raadselschrift.\n30\tEEN LEERSCHOOL VOOR ROBINSONS.\n31\tDE WONDERSTRAAL.\n32\tKERABAN DE STIJFHOOFDIGE. Een Hollander in de Klem.\n33\tKERABAN DE STIJFHOOFDIGE. Schipbreuk en Redding.\n34\tDE ZUIDSTER. Het Land der Diamanten.\n35\tDE ARCHIPEL IN VUUR EN VLAM.\n36\tDE VONDELING VAN HET FREGAT CYNTHIA.\n37\tMATHIAS SANDORF. Een verijdelde Samenzwering.\n38\tMATHIAS SANDORF. De Middellandsche Zee.\n39\tMATHIAS SANDORF. Een Model-Volkplanting.\n40\tHET LOTERIJBRIEFJE.\n41\tROBUR DE VEROVERAAR.\n42\tDE STRIJD TUSSCHEN NOORD EN ZUID. Overrompeling eener Plantage.\n43\tDE STRIJD TUSSCHEN NOORD EN ZUID. De Zwarte kreek van Texas.\n44\t1792. OP WEG NAAR FRANKRIJK.\n45\tTWEE JAAR VACANTIE. De mislukte Pleiziertocht.\n46\tTWEE JAAR VACANTIE. Een Knapenkolonie.\n47\tDE FAMILIE ZONDER NAAM. Het Verraad van Simon Morgaz.\n48\tDE FAMILIE ZONDER NAAM. De Opstand van 1837.\n49\tEEN SCHOT IN DE LUCHT.\n50\tCESAR CASCABEL. De schoone Zwerfster.\n51\tCESAR CASCABEL. Over het IJs en door de Steppen.\n\n\n\nBoek- en Kunstdrukkerij P. A. Geurts, Nijmegen.\n\n\n\n\n\nEnd of the Project Gutenberg EBook of Het Geheimzinnige Eiland, by Jules Verne\n\n*** END OF THIS PROJECT GUTENBERG EBOOK HET GEHEIMZINNIGE EILAND ***\n\n***** This file should be named 22580-8.txt or 22580-8.zip *****\nThis and all associated files of various formats will be found in:\n        http://www.gutenberg.org/2/2/5/8/22580/\n\nProduced by Jeroen Hellingman and the Online Distributed\nProofreading Team at http://www.pgdp.net/\n\n\nUpdated editions will replace the previous one--the old editions\nwill be renamed.\n\nCreating the works from public domain print editions means that no\none owns a United States copyright in these works, so the Foundation\n(and you!) can copy and distribute it in the United States without\npermission and without paying copyright royalties.  Special rules,\nset forth in the General Terms of Use part of this license, apply to\ncopying and distributing Project Gutenberg-tm electronic works to\nprotect the PROJECT GUTENBERG-tm concept and trademark.  Project\nGutenberg is a registered trademark, and may not be used if you\ncharge for the eBooks, unless you receive specific permission.  If you\ndo not charge anything for copies of this eBook, complying with the\nrules is very easy.  You may use this eBook for nearly any purpose\nsuch as creation of derivative works, reports, performances and\nresearch.  They may be modified and printed and given away--you may do\npractically ANYTHING with public domain eBooks.  Redistribution is\nsubject to the trademark license, especially commercial\nredistribution.\n\n\n\n*** START: FULL LICENSE ***\n\nTHE FULL PROJECT GUTENBERG LICENSE\nPLEASE READ THIS BEFORE YOU DISTRIBUTE OR USE THIS WORK\n\nTo protect the Project Gutenberg-tm mission of promoting the free\ndistribution of electronic works, by using or distributing this work\n(or any other work associated in any way with the phrase \"Project\nGutenberg\"), you agree to comply with all the terms of the Full Project\nGutenberg-tm License (available with this file or online at\nhttp://gutenberg.org/license).\n\n\nSection 1.  General Terms of Use and Redistributing Project Gutenberg-tm\nelectronic works\n\n1.A.  By reading or using any part of this Project Gutenberg-tm\nelectronic work, you indicate that you have read, understand, agree to\nand accept all the terms of this license and intellectual property\n(trademark/copyright) agreement.  If you do not agree to abide by all\nthe terms of this agreement, you must cease using and return or destroy\nall copies of Project Gutenberg-tm electronic works in your possession.\nIf you paid a fee for obtaining a copy of or access to a Project\nGutenberg-tm electronic work and you do not agree to be bound by the\nterms of this agreement, you may obtain a refund from the person or\nentity to whom you paid the fee as set forth in paragraph 1.E.8.\n\n1.B.  \"Project Gutenberg\" is a registered trademark.  It may only be\nused on or associated in any way with an electronic work by people who\nagree to be bound by the terms of this agreement.  There are a few\nthings that you can do with most Project Gutenberg-tm electronic works\neven without complying with the full terms of this agreement.  See\nparagraph 1.C below.  There are a lot of things you can do with Project\nGutenberg-tm electronic works if you follow the terms of this agreement\nand help preserve free future access to Project Gutenberg-tm electronic\nworks.  See paragraph 1.E below.\n\n1.C.  The Project Gutenberg Literary Archive Foundation (\"the Foundation\"\nor PGLAF), owns a compilation copyright in the collection of Project\nGutenberg-tm electronic works.  Nearly all the individual works in the\ncollection are in the public domain in the United States.  If an\nindividual work is in the public domain in the United States and you are\nlocated in the United States, we do not claim a right to prevent you from\ncopying, distributing, performing, displaying or creating derivative\nworks based on the work as long as all references to Project Gutenberg\nare removed.  Of course, we hope that you will support the Project\nGutenberg-tm mission of promoting free access to electronic works by\nfreely sharing Project Gutenberg-tm works in compliance with the terms of\nthis agreement for keeping the Project Gutenberg-tm name associated with\nthe work.  You can easily comply with the terms of this agreement by\nkeeping this work in the same format with its attached full Project\nGutenberg-tm License when you share it without charge with others.\n\n1.D.  The copyright laws of the place where you are located also govern\nwhat you can do with this work.  Copyright laws in most countries are in\na constant state of change.  If you are outside the United States, check\nthe laws of your country in addition to the terms of this agreement\nbefore downloading, copying, displaying, performing, distributing or\ncreating derivative works based on this work or any other Project\nGutenberg-tm work.  The Foundation makes no representations concerning\nthe copyright status of any work in any country outside the United\nStates.\n\n1.E.  Unless you have removed all references to Project Gutenberg:\n\n1.E.1.  The following sentence, with active links to, or other immediate\naccess to, the full Project Gutenberg-tm License must appear prominently\nwhenever any copy of a Project Gutenberg-tm work (any work on which the\nphrase \"Project Gutenberg\" appears, or with which the phrase \"Project\nGutenberg\" is associated) is accessed, displayed, performed, viewed,\ncopied or distributed:\n\nThis eBook is for the use of anyone anywhere at no cost and with\nalmost no restrictions whatsoever.  You may copy it, give it away or\nre-use it under the terms of the Project Gutenberg License included\nwith this eBook or online at www.gutenberg.org\n\n1.E.2.  If an individual Project Gutenberg-tm electronic work is derived\nfrom the public domain (does not contain a notice indicating that it is\nposted with permission of the copyright holder), the work can be copied\nand distributed to anyone in the United States without paying any fees\nor charges.  If you are redistributing or providing access to a work\nwith the phrase \"Project Gutenberg\" associated with or appearing on the\nwork, you must comply either with the requirements of paragraphs 1.E.1\nthrough 1.E.7 or obtain permission for the use of the work and the\nProject Gutenberg-tm trademark as set forth in paragraphs 1.E.8 or\n1.E.9.\n\n1.E.3.  If an individual Project Gutenberg-tm electronic work is posted\nwith the permission of the copyright holder, your use and distribution\nmust comply with both paragraphs 1.E.1 through 1.E.7 and any additional\nterms imposed by the copyright holder.  Additional terms will be linked\nto the Project Gutenberg-tm License for all works posted with the\npermission of the copyright holder found at the beginning of this work.\n\n1.E.4.  Do not unlink or detach or remove the full Project Gutenberg-tm\nLicense terms from this work, or any files containing a part of this\nwork or any other work associated with Project Gutenberg-tm.\n\n1.E.5.  Do not copy, display, perform, distribute or redistribute this\nelectronic work, or any part of this electronic work, without\nprominently displaying the sentence set forth in paragraph 1.E.1 with\nactive links or immediate access to the full terms of the Project\nGutenberg-tm License.\n\n1.E.6.  You may convert to and distribute this work in any binary,\ncompressed, marked up, nonproprietary or proprietary form, including any\nword processing or hypertext form.  However, if you provide access to or\ndistribute copies of a Project Gutenberg-tm work in a format other than\n\"Plain Vanilla ASCII\" or other format used in the official version\nposted on the official Project Gutenberg-tm web site (www.gutenberg.org),\nyou must, at no additional cost, fee or expense to the user, provide a\ncopy, a means of exporting a copy, or a means of obtaining a copy upon\nrequest, of the work in its original \"Plain Vanilla ASCII\" or other\nform.  Any alternate format must include the full Project Gutenberg-tm\nLicense as specified in paragraph 1.E.1.\n\n1.E.7.  Do not charge a fee for access to, viewing, displaying,\nperforming, copying or distributing any Project Gutenberg-tm works\nunless you comply with paragraph 1.E.8 or 1.E.9.\n\n1.E.8.  You may charge a reasonable fee for copies of or providing\naccess to or distributing Project Gutenberg-tm electronic works provided\nthat\n\n- You pay a royalty fee of 20% of the gross profits you derive from\n     the use of Project Gutenberg-tm works calculated using the method\n     you already use to calculate your applicable taxes.  The fee is\n     owed to the owner of the Project Gutenberg-tm trademark, but he\n     has agreed to donate royalties under this paragraph to the\n     Project Gutenberg Literary Archive Foundation.  Royalty payments\n     must be paid within 60 days following each date on which you\n     prepare (or are legally required to prepare) your periodic tax\n     returns.  Royalty payments should be clearly marked as such and\n     sent to the Project Gutenberg Literary Archive Foundation at the\n     address specified in Section 4, \"Information about donations to\n     the Project Gutenberg Literary Archive Foundation.\"\n\n- You provide a full refund of any money paid by a user who notifies\n     you in writing (or by e-mail) within 30 days of receipt that s/he\n     does not agree to the terms of the full Project Gutenberg-tm\n     License.  You must require such a user to return or\n     destroy all copies of the works possessed in a physical medium\n     and discontinue all use of and all access to other copies of\n     Project Gutenberg-tm works.\n\n- You provide, in accordance with paragraph 1.F.3, a full refund of any\n     money paid for a work or a replacement copy, if a defect in the\n     electronic work is discovered and reported to you within 90 days\n     of receipt of the work.\n\n- You comply with all other terms of this agreement for free\n     distribution of Project Gutenberg-tm works.\n\n1.E.9.  If you wish to charge a fee or distribute a Project Gutenberg-tm\nelectronic work or group of works on different terms than are set\nforth in this agreement, you must obtain permission in writing from\nboth the Project Gutenberg Literary Archive Foundation and Michael\nHart, the owner of the Project Gutenberg-tm trademark.  Contact the\nFoundation as set forth in Section 3 below.\n\n1.F.\n\n1.F.1.  Project Gutenberg volunteers and employees expend considerable\neffort to identify, do copyright research on, transcribe and proofread\npublic domain works in creating the Project Gutenberg-tm\ncollection.  Despite these efforts, Project Gutenberg-tm electronic\nworks, and the medium on which they may be stored, may contain\n\"Defects,\" such as, but not limited to, incomplete, inaccurate or\ncorrupt data, transcription errors, a copyright or other intellectual\nproperty infringement, a defective or damaged disk or other medium, a\ncomputer virus, or computer codes that damage or cannot be read by\nyour equipment.\n\n1.F.2.  LIMITED WARRANTY, DISCLAIMER OF DAMAGES - Except for the \"Right\nof Replacement or Refund\" described in paragraph 1.F.3, the Project\nGutenberg Literary Archive Foundation, the owner of the Project\nGutenberg-tm trademark, and any other party distributing a Project\nGutenberg-tm electronic work under this agreement, disclaim all\nliability to you for damages, costs and expenses, including legal\nfees.  YOU AGREE THAT YOU HAVE NO REMEDIES FOR NEGLIGENCE, STRICT\nLIABILITY, BREACH OF WARRANTY OR BREACH OF CONTRACT EXCEPT THOSE\nPROVIDED IN PARAGRAPH F3.  YOU AGREE THAT THE FOUNDATION, THE\nTRADEMARK OWNER, AND ANY DISTRIBUTOR UNDER THIS AGREEMENT WILL NOT BE\nLIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR\nINCIDENTAL DAMAGES EVEN IF YOU GIVE NOTICE OF THE POSSIBILITY OF SUCH\nDAMAGE.\n\n1.F.3.  LIMITED RIGHT OF REPLACEMENT OR REFUND - If you discover a\ndefect in this electronic work within 90 days of receiving it, you can\nreceive a refund of the money (if any) you paid for it by sending a\nwritten explanation to the person you received the work from.  If you\nreceived the work on a physical medium, you must return the medium with\nyour written explanation.  The person or entity that provided you with\nthe defective work may elect to provide a replacement copy in lieu of a\nrefund.  If you received the work electronically, the person or entity\nproviding it to you may choose to give you a second opportunity to\nreceive the work electronically in lieu of a refund.  If the second copy\nis also defective, you may demand a refund in writing without further\nopportunities to fix the problem.\n\n1.F.4.  Except for the limited right of replacement or refund set forth\nin paragraph 1.F.3, this work is provided to you 'AS-IS' WITH NO OTHER\nWARRANTIES OF ANY KIND, EXPRESS OR IMPLIED, INCLUDING BUT NOT LIMITED TO\nWARRANTIES OF MERCHANTIBILITY OR FITNESS FOR ANY PURPOSE.\n\n1.F.5.  Some states do not allow disclaimers of certain implied\nwarranties or the exclusion or limitation of certain types of damages.\nIf any disclaimer or limitation set forth in this agreement violates the\nlaw of the state applicable to this agreement, the agreement shall be\ninterpreted to make the maximum disclaimer or limitation permitted by\nthe applicable state law.  The invalidity or unenforceability of any\nprovision of this agreement shall not void the remaining provisions.\n\n1.F.6.  INDEMNITY - You agree to indemnify and hold the Foundation, the\ntrademark owner, any agent or employee of the Foundation, anyone\nproviding copies of Project Gutenberg-tm electronic works in accordance\nwith this agreement, and any volunteers associated with the production,\npromotion and distribution of Project Gutenberg-tm electronic works,\nharmless from all liability, costs and expenses, including legal fees,\nthat arise directly or indirectly from any of the following which you do\nor cause to occur: (a) distribution of this or any Project Gutenberg-tm\nwork, (b) alteration, modification, or additions or deletions to any\nProject Gutenberg-tm work, and (c) any Defect you cause.\n\n\nSection  2.  Information about the Mission of Project Gutenberg-tm\n\nProject Gutenberg-tm is synonymous with the free distribution of\nelectronic works in formats readable by the widest variety of computers\nincluding obsolete, old, middle-aged and new computers.  It exists\nbecause of the efforts of hundreds of volunteers and donations from\npeople in all walks of life.\n\nVolunteers and financial support to provide volunteers with the\nassistance they need, is critical to reaching Project Gutenberg-tm's\ngoals and ensuring that the Project Gutenberg-tm collection will\nremain freely available for generations to come.  In 2001, the Project\nGutenberg Literary Archive Foundation was created to provide a secure\nand permanent future for Project Gutenberg-tm and future generations.\nTo learn more about the Project Gutenberg Literary Archive Foundation\nand how your efforts and donations can help, see Sections 3 and 4\nand the Foundation web page at http://www.pglaf.org.\n\n\nSection 3.  Information about the Project Gutenberg Literary Archive\nFoundation\n\nThe Project Gutenberg Literary Archive Foundation is a non profit\n501(c)(3) educational corporation organized under the laws of the\nstate of Mississippi and granted tax exempt status by the Internal\nRevenue Service.  The Foundation's EIN or federal tax identification\nnumber is 64-6221541.  Its 501(c)(3) letter is posted at\nhttp://pglaf.org/fundraising.  Contributions to the Project Gutenberg\nLiterary Archive Foundation are tax deductible to the full extent\npermitted by U.S. federal laws and your state's laws.\n\nThe Foundation's principal office is located at 4557 Melan Dr. S.\nFairbanks, AK, 99712., but its volunteers and employees are scattered\nthroughout numerous locations.  Its business office is located at\n809 North 1500 West, Salt Lake City, UT 84116, (801) 596-1887, email\nbusiness@pglaf.org.  Email contact links and up to date contact\ninformation can be found at the Foundation's web site and official\npage at http://pglaf.org\n\nFor additional contact information:\n     Dr. Gregory B. Newby\n     Chief Executive and Director\n     gbnewby@pglaf.org\n\n\nSection 4.  Information about Donations to the Project Gutenberg\nLiterary Archive Foundation\n\nProject Gutenberg-tm depends upon and cannot survive without wide\nspread public support and donations to carry out its mission of\nincreasing the number of public domain and licensed works that can be\nfreely distributed in machine readable form accessible by the widest\narray of equipment including outdated equipment.  Many small donations\n($1 to $5,000) are particularly important to maintaining tax exempt\nstatus with the IRS.\n\nThe Foundation is committed to complying with the laws regulating\ncharities and charitable donations in all 50 states of the United\nStates.  Compliance requirements are not uniform and it takes a\nconsiderable effort, much paperwork and many fees to meet and keep up\nwith these requirements.  We do not solicit donations in locations\nwhere we have not received written confirmation of compliance.  To\nSEND DONATIONS or determine the status of compliance for any\nparticular state visit http://pglaf.org\n\nWhile we cannot and do not solicit contributions from states where we\nhave not met the solicitation requirements, we know of no prohibition\nagainst accepting unsolicited donations from donors in such states who\napproach us with offers to donate.\n\nInternational donations are gratefully accepted, but we cannot make\nany statements concerning tax treatment of donations received from\noutside the United States.  U.S. laws alone swamp our small staff.\n\nPlease check the Project Gutenberg Web pages for current donation\nmethods and addresses.  Donations are accepted in a number of other\nways including checks, online payments and credit card donations.\nTo donate, please visit: http://pglaf.org/donate\n\n\nSection 5.  General Information About Project Gutenberg-tm electronic\nworks.\n\nProfessor Michael S. Hart is the originator of the Project Gutenberg-tm\nconcept of a library of electronic works that could be freely shared\nwith anyone.  For thirty years, he produced and distributed Project\nGutenberg-tm eBooks with only a loose network of volunteer support.\n\n\nProject Gutenberg-tm eBooks are often created from several printed\neditions, all of which are confirmed as Public Domain in the U.S.\nunless a copyright notice is included.  Thus, we do not necessarily\nkeep eBooks in compliance with any particular paper edition.\n\n\nMost people start at our Web site which has the main PG search facility:\n\n     http://www.gutenberg.org\n\nThis Web site includes information about Project Gutenberg-tm,\nincluding how to make donations to the Project Gutenberg Literary\nArchive Foundation, how to help produce our new eBooks, and how to\nsubscribe to our email newsletter to hear about new eBooks.\n"}