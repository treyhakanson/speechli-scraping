{"title": "20.000 Mijlen onder Zee: Westelijk Halfrond", "author": "Jules Verne", "releaseDate": "March 1, 2004", "language": "Dutch", "content": "\n\n\n\nProduced by Jeroen Hellingman and the Distributed Proofreaders Team\n\n\n\n\n                           Jules Verne.\n\n                             20.000\n\n                        Mijlen onder Zee\n\n                       Westelijk Halfrond.\n\n\n\nINHOUD.\n\n\nXXV.        De Indische Oceaan.\nXXVI.       Een nieuw voorstel van Kapitein Nemo.\nXXVII.      Een parel van vijf millioen.\nXXVIII.     De Roode Zee.\nXXIX.       De Arabische Tunnel.\nXXX.        De Grieksche Archipel.\nXXXI.       Door de Middellandsche Zee in twee dagen.\nXXXII.      De Golf van Vigo.\nXXXIII.     Een verdwenen land.\nXXXIV.      Onderzeesche kolenmijnen.\nXXXV.       De Krooszee.\nXXXVI.      Potvisschen en walvisschen.\nXXXVII.     De ijsbank.\nXXXVIII.    De Zuidpool.\nXXXIX.      Ongeluk of toeval.\nXL.         Geen lucht.\nXLI.        Van Kaap Hoorn naar de Amazonenrivier.\nXLII.       De inktvisschen.\nXLIII.      De Golfstroom.\nXLIV.       47\u00b0 24' N.B. en 17\u00b0 28' O.L.\nXLV.        Een zoenoffer.\nXLVI.       De laatste woorden van Kapitein Nemo.\nXLVII.      Besluit.\n\n\n\nHOOFDSTUK XXV\n\nDe Indische Oceaan.\n\nThans begint het tweede gedeelte mijner onderzeesche reis. Het eerste\neindigt met het aangrijpend tooneel op het kerkhof, dat zulk een diepen\nindruk op mijn geest maakte. Zoo ging dus het leven van kapitein\nNemo in die onmetelijke zee voorbij, en zelfs had hij zich een graf\nbereid in den ontoegankelijken afgrond. Daar zou zelfs geen enkel\nzeemonster den laatsten slaap storen van de mannen van den Nautilus,\nvan de vrienden, die zoowel in het leven als in den dood innig aan\nelkander verbonden waren! \"zelfs buiten het bereik der menschen,\"\nhad de kapitein er bijgevoegd! Altijd dat vreeselijk, onverzoenlijk\nwantrouwen jegens de menschelijke maatschappij!\n\nIk voor mij vergenoegde mij niet meer met de door Koenraad gemaakte\nveronderstellingen. De brave jongen zag in den gezagvoerder van den\nNautilus slechts een van die miskende geleerden, die de menschheid\nenkel met verachting voor haar onverschilligheid betalen. Hij\nbeschouwde hem nog als een onbegrepen vernuft, dat het bedrog der\nwereld moede, naar die ontoegankelijke oorden gevlucht was, waar\nzijn vernuft vrije speling had. Volgens mijn meening verklaarde die\nveronderstelling slechts \u00e9\u00e9n van Nemo's karaktertrekken.\n\nIk meende evenwel andere reden voor zijn gedrag en zijn karakter\nte vinden in het geheimzinnige van den laatsten nacht, toen wij\nin onze gevangenis door slaap overmand lagen, in zijn zoo driftig\ngenomen voorzorg om mij den kijker voor het oog weg te rukken,\nomdat ik den gezichteinder wilde onderzoeken, in de doodelijke\nwond van dien matroos, door een onverklaarbaren schok van den\nNautilus veroorzaakt. Neen, kapitein Nemo ontvluchtte niet alleen\nde menschen! Zijn vreeselijk vaartuig diende niet alleen om hem\ngeheel onafhankelijk te maken, maar misschien ook om--ik weet niet\nwelke--verschrikkelijke wraak uit te oefenen.\n\nOp dit oogenblik is mij alles nog niet recht duidelijk; ik zie in\ndeze duisternis maar enkele flikkeringen; en ik moet mij tevreden\nstellen met het opschrijven mijner denkbeelden onder den indruk der\nverschillende gebeurtenissen.\n\nBovendien bindt ons niets aan kapitein Nemo. Hij weet dat wij den\nNautilus onmogelijk kunnen ontvluchten. Wij zijn zelfs niet op ons\nwoord van eer gevangen. Geen belofte bindt ons aan hem. Wij zijn\nslechts gevangenen, die onder den schijn van beleefdheid als gasten\nbehandeld worden. Ned Land heeft echter de hoop niet opgegeven om de\nvrijheid terug te krijgen. Zeker zal hij gebruik maken van de eerste\ngelegenheid de beste, die het toeval hem aanbiedt. Zonder twijfel zal\nik zijn voorbeeld volgen. En toch zal ik niet zonder eenig leedwezen\ndatgene met mij nemen, wat de edelmoedigheid van den kapitein ons\nvan de geheimen van den Nautilus heeft laten doorgronden. Moet ik\ndien man haten of bewonderen? Is hij slachtoffer of beul? En dan\nzou ik, om openhartig te spreken, v\u00f3\u00f3r ik hem verliet, gaarne die\nonderzeesche reis om de aarde volbrengen, waarvan het begin zoo\nschoon is geweest. Ik zou gaarne al de wonderen aanschouwen, die de\nwereldzee\u00ebn voor ons verborgen houden. Ik zou willen gezien hebben\nwat niemand nog heeft aanschouwd, zelfs al moest ik met mijn leven\ndien onleschbaren dorst naar kennis betalen! Wat heb ik tot nog\ntoe ontdekt? Niets of bijna niets, want wij hebben nog maar 24000\nkilometer door den Grooten Oceaan afgelegd!\n\nEchter weet ik wel dat de Nautilus het bewoonde land nadert, en dat,\nals zich eenige kans op ontvluchten voordoet, het wreed zou zijn mijn\nmakkers aan mijn zucht naar het onbekende op te offeren. Ik zal hen\nmoeten volgen, misschien zelfs wel geleiden.\n\nMaar zal die gelegenheid zich ooit voordoen? De mensch, die door\ngeweld van vrijen wil beroofd is, verlangt dit wel, doch de geleerde,\nde weetgierige vreest het.\n\nDien dag, 21 Januari 1868, kwam de eerste stuurman om twaalf uur\nzonshoogte nemen. Ik ging op het plat, stak een sigaar op, en volgde\nzijn berekening. Het kwam mij als vrij zeker voor, dat die man geen\nFransch verstond, want ik maakte verscheiden malen luide eenige\naanmerkingen, die onwillekeurig zijn aandacht hadden moeten trekken,\nals hij ze begrepen had, doch hij bleef ongevoelig en deed er het\nzwijgen toe.\n\nTerwijl hij met den sextant bezig was, kwam een der matrozen, dezelfde\nstevige zeebonk, die ons op onzen eersten onderzeeschen tocht bij het\neiland Crespo vergezeld had, de glazen van de lantaarn schoonmaken. Ik\nbeschouwde toen zeer nauwkeurig de inrichting van dit werktuig,\nwelks werking vierhonderdvoudigd werd door ringvormige lenzen,\ndie evenals de glazen op vuurtorens gesteld waren, en daardoor het\nlicht in de vereischte richting deden schijnen. De electrische lamp\nwas zoodanig ingericht, dat zij zoo krachtig mogelijk werkte. Het\nlicht toch schitterde in het luchtledige, waardoor tegelijkertijd\nregelmatigheid en helderheid bevorderd werd; bovendien werden daardoor\nde koolspitsen gespaard, waartusschen zich de lichtstraal vertoonde;\ndit was voor den kapitein een belangrijke zuinigheidsmaatregel, daar\nhij die stukken graphiet niet gemakkelijk had kunnen vernieuwen. Onder\ndeze omstandigheden echter sleten ze bijna in het geheel niet.\n\nToen de Nautilus op het punt was den tocht onder zee te volgen, ging\nik naar den salon. Het luik werd gesloten, en onze richting was recht\nnaar het Westen.\n\nWij doorkliefden toen de golven van den Indischen Oceaan, die een\noppervlakte van 550 millioen hectaren beslaat, en wiens water zoo\nhelder is, dat men er duizelig van wordt, als men daarin neerkijkt. De\nNautilus dreef gewoonlijk tusschen honderd en tweehonderd meter\ndiepte. Dit duurde zoo eenige dagen. Voor iemand, die niet zooals ik\nontzaglijk veel van de zee hield, zouden de uren langzaam en eentonig\nzijn voorbijgegaan; maar die dagelijksche wandelingen op het plat, waar\nwij de verfrisschende lucht van den Oceaan inademden, het schouwspel\nvan de rijkbevolkte zee door het glas van den salon, het lezen van\nboeken uit de bibliotheek, het aanhouden van mijn dagboek, dat alles\nhield mij steeds bezig, en liet mij geen oogenblik verveling gevoelen.\n\nOnze gezondheid bleef zeer goed. De leefregel aan boord beviel mij\nwel, en ik voor mij zou aan Ned Land gaarne al die veranderingen\ngeschonken hebben, die hij bij wijze van verzet dagelijks op onze\nspijskaart verzon. Bovendien behoefden wij in al die gelijkmatige\ntemperatuur zelfs geen verkoudheid te vreezen.\n\nGedurende verscheidene dagen zagen wij een groote menigte zeevogels,\neen soort van meeuwen. Eenige er van werden zeer behendig gedood,\nen leverden, goed klaar gemaakt, ons een voortreffelijk waterwild\nop. Onder de grootste vogels, die zich ver van liet land wagen,\nen als zij te moe zijn om te vliegen op het water uitrusten, zag ik\nprachtige albatrossen, die een leelijk geschreeuw doen hooren, dat veel\nheeft van het balken van een ezel. Ook zag ik vlugge fregatvogels,\ndie snel de visschen uit het water ophaalden, en een groot aantal\nschoone zeeduiven, wier witte met rozenrood getinte vederen het\ngitzwart der vleugels des te beter deden uitkomen.\n\nDe netten van den Nautilus haalden verscheiden soorten van\nzeeschildpadden op, wier schaal voor zeer kostbaar wordt gehouden. Die\nkruipende dieren duiken gemakkelijk onder water, en kunnen lang onder\nblijven, als zij de vleezige klep maar sluiten, welke zij aan het\neinde van den neus hebben. Sommige van die dieren sliepen nog toen\nmen ze ving, en waren in hun schild gedoken om daardoor veilig te\nzijn tegen andere zeedieren. Hun vleesch smaakte over het algemeen\nslechts middelmatig, doch de eieren waren een uitgezochte lekkernij.\n\nDe visschen wekten voortdurend onze bewondering, als wij de geheimen\nvan hun leven door de geopende wanden van den salon bespiedden. Ik\nzag verscheiden soorten, die ik tot nog toe niet had opgemerkt.\n\nVan 21 tot 23 Januari liep de Nautilus met een vaart van tweeen\ntwintig kilometer. Indien wij de onderscheiden soorten van visschen\ngoed konden waarnemen, was dit, omdat zij door het electrisch licht\naangetrokken, ons zochten bij te houden. De meesten bleven achter,\nsommigen echter bleven geruimen tijd in ons zog.\n\nDen 24sten 's morgens zagen wij op 12\u00b0 5' Z.B. en 94\u00b0 33' O.L. het\nkoraleneiland Keeling, waarop prachtige kokospalmen groeiden, en dat\ndoor Darwin en kapitein Fits-Roy bezocht werd. De Nautilus ging op\nkleinen afstand dit onbewoonde eiland voorbij. Onze netten haalden\nonderscheiden soorten van poliepen, stekelhuidige en schelpdieren op,\nwaarvan enkele de kostbare verzameling van kapitein Nemo verrijkten.\n\nWeldra verdween het eiland aan den gezichteinder, en het vaartuig\nrichtte zich naar het noordwesten, naar het Indische schiereiland.\n\n\"Bewoond land,\" zei mij Ned Land, \"is beter dan die eilandjes\nvan Australi\u00eb, waar men meer wilden dan reebokken ziet. Daar in\nIndi\u00eb, mijnheer, zijn straat- en spoorwegen, Engelsche, Fransche\nen Hindoesteden. Men behoeft geen vijf kilometer te loopen om een\nlandgenoot te ontmoeten. Zeg eens, zou het oogenblik niet gekomen\nzijn om bakzeil te trekken?\"\n\n\"Neen, Ned, neen,\" antwoordde ik op stelligen toon. \"Laat ons meevaren;\nde Nautilus nadert het bewoonde land; zij zal ook naar Europa gaan,\nlaat hij ons daarheen brengen. Als wij eens in onze zee\u00ebn zijn gekomen,\nzullen wij zien wat de voorzichtigheid ons zal aanraden. Overigens\ngeloof ik niet dat kapitein Nemo ons zal toestaan om op de kust\nvan Malabar of Coromandel te gaan jagen, zooals in de bosschen van\nNieuw-Guinea.\"\n\n\"Welnu, mijnheer, kan men dit niet zonder zijn vergunning doen?\"\n\nIk antwoordde niet, omdat ik met den Amerikaan niet wilde\nredetwisten. Eigenlijk verlangde ik vurig om ten einde toe al datgene\nte genieten, wat het lot mij wilde schenken, toen het mij aan boord\nvan den Nautilus gebracht had.\n\nVan het eiland Keeling af begonnen wij minder snel te loopen;\nde gang van het vaartuig was veel grilliger, daar wij soms tot op\ngroote diepten afdaalden. Wij gingen z\u00f3\u00f3 tot op een diepte van twee\nof drie kilometer, zonder ooit te onderzoeken, hoe diep die Indische\nzee wel was, welker bodem een schietlood van dertien kilometer lengte\nniet had kunnen bereiken. Wat de temperatuur dier diepten aangaat,\ndeze was volgens den thermometer altijd onveranderd vier graden boven\nnul. All\u00e9\u00e9n merkte ik op, dat het water op minder diepen bodem altijd\nkouder was.\n\nDen 25sten Januari was de zee geheel verlaten; de Nautilus\ndreef den ganschen dag aan de oppervlakte en joeg het water met\nzijn krachtige schroef eenige voeten omhoog. Wie zou het vaartuig\nonderzulke omstandigheden niet voor een reusachtige zeemonster hebben\ngehouden? Ik bracht drie vierde van dien dag door op het plat, om de\nzee te beschouwen. Ik zag niets aan den gezichteinder, behalve tegen\nvier uur in den middag, toen ik een groote stoomboot in westelijke\nrichting zag voortstoomen. Een oogenblik kon ik de masten zien,\ndoch men kon aan boord van die boot den Nautilus niet gewaar worden,\nomdat hij bijna gelijk met het water dreef. Ik dacht dat deze boot aan\nde Peninsular and Oriental Company behoorde, die den dienst verricht\ntusschen Ceylon en Sidney, en Melbourne aandoet.\n\nTegen vijf uur 's avonds, even v\u00f3\u00f3r de korte schemering, die in de\nkeerkringsstreken dag en nacht bijna onmiddellijk op elkander doet\nvolgen, werden Koenraad en ik door een zonderling schouwspel getroffen.\n\nEr bestaat een bevallig diertje, dat volgens de ouden het geluk\nvoorspelde: Aristoteles, Athenacus, Plinius en Oppianus hadden\nhet beestje nauwkeurig bekeken en daarvoor al de dichterlijke\nbeschrijvingen van de Grieksche en Romeinsche geleerden opgehaald;\nzij gaven er de namen aan van Nautilus en Pompilus; maar de nieuwere\nwetenschap heeft deze benaming niet behouden, want dit weekdier is\nthans bekend onder den naam van \"Argonaut\".\n\nWelnu, het was een troep van die Argonauten, die op dat oogenblik op\nde zee zwommen, wij telden er verscheiden honderden; deze bevallige\nweekdieren zwommen achteruit door middel van een pijp, die hen in\nbeweging brengt, en waardoor zij het water, dat zij bij de ademhaling\nbinnen krijgen, weeruitspuiten. Van hun acht voelarmen dreven er zes,\ndie zeer lang en dun waren, op het water; terwijl de beide anderen,\ndie aan de einden omgekruld waren, overeind stonden, en dienst deden\nals kleine zeilen. Ik zag duidelijk hun spieraalvormige schelp, door\nCuvier bij een netgevormde sloep vergeleken; het was inderdaad een\nschuitje, dat het dier draagt en het heeft afgescheiden, zonder dat\nhet er aan vast is gehecht.\n\n\"De Argonaut kan zijn schelp verlaten,\" zei ik tot Koenraad, \"maar\nhij verlaat ze nooit.\"\n\n\"Dan doet hij net als kapitein Nemo,\" antwoordde Koenraad, \"daarom\nzou hij zijn vaartuig liever 'Argonaut' hebben moeten noemen.\"\n\nGedurende een uur dreef de Nautilus te midden van die weekdieren, toen\nwerden deze plotseling door ik weet niet welken schrik bevangen. Als\nop een gegeven teeken gingen de zeiltjes naar beneden, de voelarmen\nwerden ingetrokken, het lichaam kromp samen, de schelpen keerden om,\nveranderden daardoor haar zwaartepunt en verdwenen plotseling onder\nde golven. Het was het werk van een oogenblik; nimmer manoeuvreerden\nde schepen van een vloot met meer juistheid.\n\nOp dat oogenblik viel de duisternis plotseling in, en de zee, tot\nnog toe nauwelijks door een windje bewogen, begon haar golven over\nden Nautilus te werpen.\n\nDen volgenden dag, 26 Januari, passeerden wij op den 28sten\nmeridiaan den evenaar, en kwamen daardoor wederom in het noordelijk\nhalfrond. Dien dag werden wij omringd door een grooten troep haaien,\nvreeselijke dieren, waarvan deze zee wemelt, en die haar zeer\ngevaarlijk maken. Het waren haaien met bruinen rug en witten buik,\nmet elf rijen tanden, zoogenaamde ooghaaien met een groote vlek\nop den hals, waaromheen een kring loopt, die haar op een oog doet\ngelijken, en Isabellahaaien met ronden snuit en bezaaid met donkere\nvlekken. Dikwijls stieten deze sterke dieren tegen het glas van den\nsalon met een kracht, die ons vrij ongerust maakte. Ned Land was zich\nzelve dan niet meer meester. Hij wilde weer naar de oppervlakte om die\nmonsters te harpoenen, die hem met bijzondere hardnekkigheid schenen\nuit te dagen. Maar de Nautilus verdubbelde weldra hare snelheid en\nliet de vlugste van die zeemonsters verre achter zich.\n\nDen 27sten Januari zagen wij aan den ingang der golf van Bengalen\nverscheidene malen lijken, die aan de oppervlakte dreven; het waren\nlijken uit de Indische steden, door den Ganges naar zee gestuwd, en\ndie door de gieren nog niet geheel verslonden waren. Maar de haaien\nontbraken niet om die aasvogels in hun noodlottig werk bij te staan.\n\nTegen zeven uur 's avonds voer de Nautilus halfweg onder water door een\nmelkzee; zoover het oog reikte scheen de Oceaan melkwit. Was dit ten\ngevolge van het schijnsel der maan? Neen, want de maan, die slechts\ntwee dagen oud was, gaf nog niet veel schijn van zich, en was op dat\noogenblik bovendien nog onder den gezichteinder verborgen.\n\nDe hemel, hoewel vol heldere sterren, scheen zwart in vergelijking\nvan het stille water.\n\nKoenraad kon zijn oogen niet gelooven, en vroeg mij wat de oorzaak\nvan dit zonderling verschijnsel zijn kon. Gelukkig kon ik hem van\nantwoord dienen.\n\n\"Dit noemt men een melkzee,\" zei ik, \"een groote uitgestrektheid van\nwitte golven, zooals men dikwijls bij de kusten van Amboina en in\ndeze streken ziet.\"\n\n\"Maar kan mijnheer mij zeggen,\" vroeg Koenraad, \"waardoor dit\nverschijnsel ontstaat? Want ik veronderstel toch dat het water niet\nin melk veranderd is.\"\n\n\"Neen, mijn jongen, en deze witheid, die je verwondert, ontstaat\nslechts door millioenen infusiediertjes, een soort van glimwormen, die\ner kleurloos en geelachtig uitzien: zij zijn niet dikker dan een haar,\nen maar een vijfde millimeter lang; eenige van die diertjes hangen,\nverscheidene kilometers lang aan elkander.\"\n\n\"Verscheiden kilometers!\" riep Koenraad.\n\n\"Ja, vriend, en tracht nu maar niet om dan het aantal dier schepseltjes\nte berekenen. Je zoudt er niet in slagen, want als ik me niet bedrieg,\nhebben enkele zeevaarders we! eens veertig kilometer lang door zulk\neen melkzee gevaren.\"\n\nIk weet niet of Koenraad mijn raad ter harte nam, maar hij scheen diep\nin gedachten verzonken, omdat hij vast eens wilde uitrekenen, hoeveel\nvijfde millimeters er op een lengte van veertig kilometer begrepen\nzijn. Ik bleef het verschijnsel beschouwen. De Nautilus doorkliefde\ngedurende verscheiden uren deze witte golven; en ik merkte op dat\nhij zonder eenig geruisch door dit op zeepsop gelijkend water voer,\nals ware het schuim, dat de in verschillende richting stroomende\ngolven dikwijls in de een of andere baai doen ontstaan.\n\nTegen middernacht herkreeg de zee plotseling haar gewone kleur maar\nachter ons tot aan den gezichteinder weerkaatste de hemel de witte\nkleur der golven en bleef nog lang den schijn dragen alsof een zwak\nnoorderlicht haar verlichtte.\n\n\nHOOFDSTUK XXVI\n\nEen nieuw voorstel van Kapitein Nemo.\n\nDen 28sten Januari, toen de Nautilus om 12 uur weer aan het oppervlak\nverscheen, bevonden wij ons op 9\u00b0 4' N.B., en hadden acht kilometer\nwestwaarts land in het gezicht. Eerst zag ik een opeenstapeling van\nomstreeks 7000 meter hooge bergen met zeer grillige vormen. Toen\nde zonshoogte genomen was, ging ik naar den salon, en zag dat wij,\nnaar hetgeen op de kaart werd aangeteekend, ons dicht bij Ceylon\nbevonden, dat als een parel aan de onderste punt van het Indische\nschiereiland hangt.\n\nIk ging in de bibliotheek, om er een werk over dit eiland te halen,\ndat als een van de vruchtbaarste der wereld beschouwd wordt. Ik\nvond een bock: Ceylon and the Cingales getiteld. Toen ik in den\nsalon kwam, keek ik eerst de ligging van Ceylon na, waaraan de ouden\nzooveel verschillende namen gegeven hebben; het ligt tusschen 5\u00b0 55'\nen 9\u00b0 49' N.B. en 79\u00b0 42' en 82\u00b0 5' O.L. van Greenwich; het is 275\nkilometer lang, 150 breed en 900 in omtrek; de oppervlakte beslaat\n24448 vierkante kilometer, het is dus iets kleiner dan Ierland.\n\nOp dat oogenblik verscheen de kapitein met zijn eersten stuurman. Hij\nwierp een blik op de kaart, en keerde zich vervolgens tot mij.\n\n\"Het eiland Ceylon,\" zei hij, \"is een land dat beroemd is door de\nparelvisscherij. Zoudt gij lust hebben, mijnheer, om een van die\nvisscherijen te bezoeken?\"\n\n\"Zonder twijfel, kapitein.\"\n\n\"Goed, dat is gemakkelijk; doch zoo wij al die visscherijen gaan\nbekijken, dan zullen wij toch de visschers zelven niet zien; de\njaarlijksche vangst is nog niet begonnen; het doet er evenwel niet\ntoe; ik zal bevel geven om naar de Golf van Manaar te gaan, waar wij\nvermoedelijk van nacht zullen aankomen.\"\n\nDe kapitein sprak eenige woorden tot zijn stuurman, die daarop\naanstonds wegging. Weldra dook de Nautilus weer onder water, en de\nmanometer wees aan dat zij op tien meter diepte voer.\n\nIk zocht toen op de kaart naar de Golf van Manaar; ik vond haar op\nden negenden parallel, aan de noordwestkust van Ceylon; zij wordt\ndoor Indi\u00eb en Ceylon ingesloten, en aan de noordzijde begrensd door de\neilandjes Manaar en Rameseram en de daar tusschen liggende rotspunten,\ndie onder den naam van Adamsbrug bekend zijn. Om deze golf te bereiken,\nmoest men de geheele westkust van Ceylon langs.\n\n\"Men vischt parels, mijnheer de professor,\" zei de kapitein, \"in de\ngolf van Bengalen, in de Indische zee, in de Chineesche en Japansche\nzee\u00ebn, langs de kusten van Zuid-Amerika, in de golf van Panama,\nen in die van Californi\u00eb; maar bij Ceylon levert deze visscherij de\nmeeste voordeelen op; wij komen er zeker wat vroeg, want de visschers\nkomen niet v\u00f3\u00f3r Maart aan de golf van Manaar bijeen, waar zij zich\ndan gedurende dertig dagen met hun driehonderd schuiten bezig houden\nom de schatten der zee naar boven te halen. Elke schuit bevat tien\nroeiers en evenveel visschers; deze worden in twee groepen verdeeld,\ndie om beurten tot op een diepte van twaalf meter duiken, terwijl\nzij een zwaren steen aan hun beenen hebben hangen, en door middel\nvan een touw aan de schuit verbonden blijven.\"\n\n\"Derhalve is altijd nog die oude manier in zwang?\" vroeg ik.\n\n\"Altijd nog,\" antwoordde kapitein Nemo, \"hoewel deze visscherijen\naan het vernuftigste volk der aarde behooren, aan de Engelschen,\nwien zij door den vrede van Amiens in 1802 werden afgestaan.\"\n\n\"Ik geloof dat de schaphanders, zooals gij ze gebruikt, bij zulk een\nvisscherij grooten dienst zouden kunnen bewijzen.\"\n\n\"Ja, want die arme parelvisschers kunnen niet lang onder water\nblijven. De Engelschman Perceval spreekt in zijn reis door Ceylon\nvan een Kaffer, die vijf minuten onder water bleef, doch dit schijnt\nmij niet zeer geloofwaardig. Ik weet wel, dat eenige duikers het\n57 seconden uithouden, en zeer bekwame zelfs 87, maar dit zijn\nuitzonderingen, en als die ongelukkigen weer in de schuit komen,\ndan loopt hun het water, met bloed vermengd, uit neus en ooren. Ik\ngeloof dat dertig seconden de gemiddelde tijd is, dat zij onder\nwater kunnen blijven, en zij zich haasten om alle pareloesters, die\nzij kunnen lostrekken in een netje te steken; maar over het algemeen\nworden die visschers niet oud; hun gezicht wordt zwak, zij krijgen\nzweren aan de oogen, en wonden over het geheele lichaam, soms zelfs\nworden zij onder water door een beroerte getroffen.\"\n\n\"Ja,\" zei ik, \"het is een treurig ambacht, en dat slechts dient om\naan modegrillen te voldoen. Maar zeg mij eens, kapitein, hoeveel\nparels kan een schuit per dag wel opvisschen?\"\n\n\"Veertig tot vijftig duizend. Men zegt zelfs, toen in 1814 de Engelsche\nregeering voor eigen rekening liet visschen, de duikers in twintig\ndagen 76 millioen oesters naar boven brachten.\"\n\n\"Die visschers worden toch behoorlijk betaald?\"\n\n\"Zeer slecht, mijnheer de professor; te Panama verdienen zij maar\neen rijksdaalder per week. Meestal krijgen zij twee en een halven\ncent voor een oester, die parels bevat, en hoeveel zijn er niet,\nwaar niets inzit!\"\n\n\"Welk een schandelijke belooning voor menschen die hun meesters rijk\nmaken! 't Is een gruwel!\"\n\n\"Dus zult gij met uw makkers,\" zei kapitein Nemo, \"de oesterbank\nvan Manaar bezoeken, en indien zich daar toevallig eenig voorbarig\nvisscher ophoudt, zult gij hem aan het werk zien.\"\n\n\"Goed, kapitein.\"\n\n\"Zeg eens, mijnheer Aronnax, zijt gij niet bang voor haaien?\"\n\n\"Haaien?\" vroeg ik. De vraag van den kapitein scheen mij geheel\noverbodig.\n\n\"Welnu?\" hernam kapitein Nemo.\n\n\"Ik moet eerlijk bekennen, kapitein, dat ik mij aan die soort visschen\nnog niet zoo volkomen gewend heb.\"\n\n\"Wij zijn er aan gewoon,\" antwoordde de kapitein, \"en mettertijd zult\ngij het ook zijn. Overigens zijt gij gewapend, en misschien zullen wij\ndan onderweg wel op een haai jacht maken; het is een belangwekkende\njacht. Dus tot morgen vroeg, mijnheer.\"\n\nDe kapitein zei dit op lossen toon en verliet den salon.\n\nAls men u uitnoodigde om in de Zwitsersche bergen op de berenjacht\nte gaan, zoudt gij zeggen: \"Goed, morgen zullen wij op de beren jacht\nmaken!\" Als iemand u een uitnoodiging zond om in de Noord-Afrikaansche\nvlakte op leeuwen jacht te maken, zoudt gij antwoorden: \"Zoo, het\nschijnt dat wij op leeuwen of tijgers gaan jagen!\" Maar wanneer men\nu op die wijze verzocht, om de haaien in hun natuurlijk element na\nte jagen, zoudt gij er misschien nog wel eens over willen nadenken,\nvoordat gij die uitnoodiging aannaamt.\n\nWat mij aangaat, ik streek met de hand over het voorhoofd waarop\neenige zweetdroppels kleefden.\n\n\"Ik wil eens nadenken,\" zei ik tot mij zelf, \"en mijn tijd er voor\nnemen. Om otters in de onderzeesche wouden te jagen, zooals wij bij\nhet eiland Crespo gedaan hebben, dat gaat nog; maar om onder zee\nte wandelen, als men bijna zeker is er haaien te ontmoeten, dat is\niets anders! Ik weet wel dat in sommige streken, bij voorbeeld op\nde Andaman-eilanden, de negers niet aarzelen, om met een dolk in de\neene en een netje in de andere hand een haai aan te vallen, maar ik\nweet ook, dat velen van hen, die deze vreeselijke dieren aanvallen,\nniet levend terugkeeren. Bovendien ben ik geen neger, en al was ik er\neen, dan geloof ik dat een aarzeling van mijn zijde wel verschoonbaar\nzou zijn.\"\n\nEn ik ging aan het droomen van haaien, die ik mij voorstelde met\ngroote kaken, met een ruim aantal rijen tanden gewapend, waarmee zij\neen mensch wel in twee\u00ebn kunnen bijten. Ik voelde reeds wat pijn in\nde lenden. En dan kon ik de onverschilligheid niet verduwen, waarmee\nde kapitein mij die ellendige uitnoodiging gedaan had. Zou men niet\ngezegd hebben dat het niets anders was dan om den vos in zijn bosschen\nte gaan opjagen?\n\n\"Goed,\" dacht ik, \"Koen zal nooit met mij mee willen gaan, en dat\nzal er mij van verschoonen om den kapitein te vergezellen.\"\n\nWat Ned Land aangaat, ik beken dat ik mij niet zoo geheel van zijn\nvoorzichtigheid verzekerd hield. Een gevaar, hoe groot ook, had voor\nzijn strijdlustig karakter altijd eenige aantrekkingskracht.\n\nIk begon weer in het boek van Sirr te lezen, maar ik doorbladerde het\nslechts werktuigelijk; tusschen de regels in zag ik de vreeselijke\ngeopende kaken.\n\nOp dat oogenblik kwamen Koenraad en de Amerikaan binnen met een kalm\nen zelfs vroolijk gelaat; zij wisten ook niet wat hun wachtte.\n\n\"Jongens, mijnheer,\" zei Ned Land, \"uw kapitein Nemo, de duivel hale\nhem! heeft ons een zeer aardige uitnoodiging gedaan.\" \"O, zoo,\" zei ik,\n\"gij weet dus....\"\n\n\"Als mijnheer het niet kwalijk neemt,\" antwoordde Koenraad,\n\"de kapitein van den Nautilus heeft ons uitgenoodigd om morgen,\nin mijnheers gezelschap, de prachtige parelvisscherij van Ceylon te\nbezoeken. Hij heeft dit zoo beleefd mogelijk gedaan.\"\n\n\"Heeft hij u niets meer gezegd?\"\n\n\"Niets, mijnheer,\" antwoordde de Amerikaan, \"dan alleen dit dat hij\nu ook over die wandeling gesproken had.\"\n\n\"Juist.\" zei ik, \"en heeft hij u geen enkele bijzonderheid medegedeeld\nover...?\"\n\n\"Niets, mijnheer. Gij gaat toch mee, niet waar?\"\n\n\"Ik.... zonder twijfel. Ik zie dat gij er veel lust in hebt, Ned.\"\n\n\"O veel, zeer veel.\"\n\n\"Het is misschien gevaarlijk,\" voegde ik er op beteekenisvollen\ntoon bij.\n\n\"Gevaarlijk?\" vroeg Ned Land; \"en dat een wandelingetje naar een\noesterbank!\"\n\nDe kapitein had het dus zeker onnoodig gevonden, om bij mijn makkers\nhet denkbeeld aan haaien op te wekken. Ik keek hen in verwarring\naan, alsof zij reeds een van hunne ledematen misten. Moest ik hen\nwaarschuwen? Ja zeker, maar ik wist niet goed hoe ik dit zou aanleggen.\n\n\"Mijnheer,\" zei Koenraad, \"zal ons zeker wel eenige bijzonderheden\nvan de parelvisscherij willen mededeelen?\"\n\n\"Over de visscherij zelf,\" vroeg ik, \"of over de ongelukken die....\"\n\n\"Over de visscherij,\" antwoordde Ned Land. \"Het is goed het terrein\nte kennen v\u00f3\u00f3r men er zich op waagt.\"\n\n\"Welnu, gaat dan zitten, vrienden, en ik zal u alles meedeelen wat\nhet boek van Sirr er mij zelf van geleerd heeft.\"\n\nNed en Koen namen plaats op een rustbank, waarna de eerste mij vroeg:\n\n\"Mijnheer, wat is een parel?\"\n\n\"De parel,\" antwoordde ik, \"is voor den dichter een traan der zee,\nvoor de Oosterlingen een hard geworden dauwdruppel, voor de vrouwen\neen kostbaarheid van langwerpigen vorm, met glasachtig uiterlijk en\nvan een parelmoerachtige stof, welke zij aan vingers, hals of ooren\ndragen, voor een scheikundige is ze een verbinding van phosphorzure\nen koolzure kalk, met een weinig gelatine, en eindelijk voor de\nnatuuronderzoekers een eenvoudige ziekelijke afscheiding van het\norgaan, dat bij zekere schelpdieren het parelmoer doet geboren worden.\"\n\n\"Familie der weekdieren, klasse der koploozen, orde der schaaldieren,\"\nmompelde Koenraad.\n\n\"Juist, geleerde Koen. Al de schaaldieren, die het parelmoer,\nnamelijk die blauwe of blauwachtige, violette of witte stof, welke\nhet binnenste der schelp bekleedt, afscheiden, zijn geschikt om parels\nvoort te brengen.\"\n\n\"De mossels ook?\" vroeg de Amerikaan.\n\n\"Ja, de mossels uit zekere streken van Schotland, Wales, Ierland,\nSaksen, Bohemen en Frankrijk.\"\n\n\"Goed, dan zal ik er voortaan op letten,\" antwoordde de Amerikaan.\n\n\"Maar,\" hernam ik, \"het weekdier dat bij voorkeur de parel afscheidt,\nis de pareloester, de kostbare pintadine. De parel is niets anders\ndan een samentrekking van parelmoer, dat een bolvormige gedaante\naanneemt. Zij hecht zich aan de schelp vast of zit verborgen in de\nplooien van het dierlijk lichaam. Op de schelp zit de parel altijd\nvast, doch in het vleesch is zij los. De kern is reeds een klein hard\nlichaam, hetzij een onvruchtbaar eitje of een zandkorrel, waarom zich\njaren lang de parelmoerachtige stof afscheidt.\"\n\n\"Vindt men meer dan \u00e9\u00e9n parel in denzelfden oester?\" vroeg Koenraad.\n\n\"Ja, mijn jongen. Er zijn er die een schat inhouden; men vermeldt\nzelfs een oester, doch ik twijfel er aan, die niet minder dan honderd\nvijftig haaien bevatte.\"\n\n\"Honderd vijftig haaien!\"\n\n\"Zei ik haaien?\" vroeg ik driftig, \"ik wil zeggen honderd vijftig\nparels; haaien zou bespottelijk zijn.\"\n\n\"Zeker,\" zei Koenraad. \"Maar kan mijnheer ons ook vertellen hoe men\ndie parels uit de schelp haalt?\"\n\n\"Men doet dit op verschillende wijzen, en dikwijls trekken de\nvisschers ze met tangen uit de schelp, als de parels er aan vast\nzitten. Gewoonlijk echter worden de oesters uitgespreid op matten van\nSpaansch riet, die men op het strand heeft uitgelegd. Zoo sterven zij\nin de lucht, en na een tiental dagen zijn zij in vrij ver gevorderden\nstaat van ontbinding gekomen; dan werpt men ze in groote bakken met\nzeewater, waarin men ze opent en wascht. Dan begint het dubbele werk\nder schilders: eerst splijten zij de platten parelmoer uit de schelp,\nwelke in kisten van 125 tot 150 kilo verzonden worden; dan nemen zij\nhet diertje uit den oester, koken dat en ziften het, om er zelfs de\nkleinste parels uit te halen.\"\n\n\"Verschilt de prijs der parels ook volgens de grootte?\" vroeg Koenraad.\n\n\"Niet alleen volgens de grootte,\" antwoordde ik, \"maar ook volgens\nden vorm, volgens het water, dat is te zeggen de kleur, en naar den\nschitterenden en veelkleurigen glans, die ze zoo schoon voor het oog\nmaakt. De schoonste parels worden maagdelijke genoemd; zij ontstaan\nop zich zelven in de weefsels van het weekdier; zij zijn wit, soms\nondoorschijnend, maar soms ook wel doorschijnend en gewoonlijk rond of\nlangwerpig van vorm. In het eerste geval worden er armbanden, in het\ntweede geval oorbellen van gemaakt en daar zij de kostbaarste zijn,\nworden zij bij het stuk verkocht. De andere parels zitten aan de\nschelp vast, en omdat zij onregelmatiger zijn, worden deze bij het\ngewicht verkocht. Tot de minste soort behooren eindelijk de kleine\nparels, die onder den naam van zaad bekend zijn, zij worden bij de\nmaat verkocht en gewoonlijk voor borduurwerk gebruikt.\"\n\n\"Maar het moet een langdradig en moeilijk werk zijn,\" zei de Amerikaan,\n\"om de parels volgens grootte uit te zoeken.\"\n\n\"Neen, mijn vriend. Dit geschiedt door middel van elf verschillende\nzeven, die met een afwisselend aantal gaatjes doorboord zijn. De\nparels, die in de zeven met 20 tot 25 gaatjes blijven liggen, zijn de\nbeste. Tot de tweede soort behooren die, welke niet gaan door zeven,\nwaarin 100 tot 800 gaatjes geboord zijn; het zaad eindelijk wordt\nverkregen door zeven met 900 tot 1000 gaatjes.\"\n\n\"Dat is vernuftig,\" zei Koenraad, \"en ik zie dus dat het uitzoeken\nder parels werktuiglijk geschiedt. Zou mijnheer ons ook kunnen zeggen\nwat die pareloesterbanken gewoonlijk opbrengen?\"\n\n\"Volgens het boek van Sirr,\" antwoordde ik, \"worden de visscherijen van\nCeylon jaarlijks voor een som van anderhalf millioen haaien verpacht.\"\n\n\"Gulden!\" hernam Koenraad.\n\n\"O, ja, gulden; anderhalf millioen gulden,\" hernam ik; \"maar ik\ngeloof niet dat die visscherijen thans zooveel meer opbrengen als\nvroeger. Het is hetzelfde geval met de Amerikaansche visscherijen\ndie onder de regeering van Karel den Vijfde twee millioen gulden\nopbrachten, en thans slechts twee derde van die som opleveren. Om\nkort te gaan, men kan de opbrengst van alle parelvisscherijen bij\nelkander op omstreeks vier en een half millioen gulden schatten.\"\n\n\"Maar,\" vroeg Koenraad, \"wordt er nergens melding gemaakt van beroemde\nparels, die voor zeer hoogen prijs verhandeld werden?\"\n\n\"Jawel, mijn vriend. Men zegt dat Caesar aan Servilia een parel\naanbood, die een waarde had van 60,000 gulden.\"\n\n\"Ik heb zelfs eens hooren vertellen,\" zei de Amerikaan, \"dat in de\noudheid een dame parels dronk opgelost in azijn.\"\n\n\"Cleopatra,\" zei Koenraad.\n\n\"Dat smaakte vast niet lekker,\" voegde Ned Land er bij.\n\n\"Afschuwelijk, vriend Ned,\" antwoordde Koenraad, \"maar een klein\nglaasje azijn dat f\u00a0750.000 kost, is nog al aardig.\"\n\n\"Het spijt mij dat ik die dame niet tot vrouw heb,\" sprak de Amerikaan,\nterwijl hij zijn arm op weinig dubbelzinnige wijze heen en weer bewoog.\n\n\"Ned Land.... de man van Cleopatra!\" riep Koenraad uit.\n\n\"Maar ik had moeten trouwen, Koen,\" zei Ned ernstig, \"en het is mijn\nschuld niet dat het niet is gebeurd. Ik had al een halssnoer van parels\nvoor Kaatje Teeder, mijn bruid, gekocht, doch zij is daarna toch met\neen ander getrouwd. Welnu, dat halssnoer had mij niet meer dan twee\ndollars gekost, en toch--mijnheer de professor zal mij misschien niet\nwillen gelooven,--die parels waren zoo groot, dat ze door geen zeef\nmet twintig gaten zouden zijn heengegaan.\"\n\n\"Dat waren nagemaakte parels, mijn goede Ned,\" zei ik lachende,\n\"eenvoudige glazen bolletjes, van binnen met een Oostersche oplossing\novertogen.\"\n\n\"Maar die oplossing moet dan toch nog al wat kosten?\" vroeg Ned.\n\n\"Zoo goed als niets; het is niets anders dan de zilveren schubben\nder blei, in water bewaard en in ammoniak opgelost; het heeft niet\nde minste waarde.\"\n\n\"Daarom heeft Kaatje misschien een ander getrouwd,\" antwoordde Ned\nLand zeer wijsgeerig.\n\n\"Maar,\" zei ik, \"om op onze kostbare parels terug te komen, ik geloof\nniet dat eenig vorst er ooit zulk een kostbare bezeten heeft als\nkapitein Nemo.\"\n\n\"Deze?\" vroeg Koenraad, terwijl hij op het prachtig kleinood in de\nglazenkast wees.\n\n\"Ja, en ik geloof niet dat ik mij bedrieg, als ik die parel op een\nmillioen gulden schat; en zonder twijfel heeft de kapitein er alleen\nde moeite voor gedaan om ze op te rapen.\"\n\n\"Wie zegt ons,\" riep Ned Land uit, \"dat wij er morgen op onze\nwandeling, ook niet zulk een zullen vinden?\"\n\n\"Kom!\" zei Koenraad.\n\n\"Waarom niet?\"\n\n\"Waartoe zouden ons zulke schatten aan boord van den Nautilus dienen?\"\n\n\"Aan boord nergens toe,\" zei Ned, \"maar.... elders.\"\n\n\"O, elders!\" zei Koenraad hoofdschuddend.\n\n\"Ned Land heeft gelijk,\" zei ik; \"en zoo wij in Europa of Amerika\nooit een parel van een of twee millioen medebrengen, dan zal dit ten\nminste groot gewicht en meer waarschijnlijkheid aan het verhaal onzer\nlotgevallen geven.\"\n\n\"Dat geloof ik ook,\" zei de Amerikaan.\n\n\"Maar,\" vroeg Koenraad, die altijd meer van die dingen wilde weten,\n\"is die parelvisscherij gevaarlijk?\"\n\n\"Neen,\" antwoordde ik, \"vooral wanneer men zekere voorzorgsmaatregelen\nneemt.\"\n\n\"Wat waagt men daarbij?\" schertste Ned Land; \"all\u00e9\u00e9n om eenige monden\nvol water in te slikken.\"'\n\n\"Zooals gij zegt, Ned. Maar,\" voegde ik er bij, terwijl ik trachtte om\nop denzelfden vroolijken toon te spreken als kapitein Nemo, \"zeg eens,\ndappere Ned, ben je bang voor haaien?\"\n\n\"Ik,\" riep de Amerikaan, \"en harpoenier van professie! Het is mijn\nambacht om die uit te lachen!\"\n\n\"Het is de vraag niet,\" hernam ik, \"om ze met een haak te vangen,\nze op het dek te hijschen, den staart met een bijl af te hakken, ze\nden buik open te snijden, het hart en de ingewanden er uit te halen,\nen die in zee te smijten!\"\n\n\"Wat is het dan....?\"\n\n\"Juist.\"\n\n\"Wat, juist? In het water?\"\n\n\"In het water.\"\n\n\"Kom, kom,\" zei Ned Land, \"met een flinken harpoen. Gij weet,\nmijnheer, dat die beesten al heel wonderlijk gevormd zijn. Ze moeten\nzich eerst op hun rug keeren, voordat ze u kunnen ophappen.... en in\ndien tijd....\"\n\nNed Land sprak van dat \"ophappen\" op een manier, die mij een rilling\nover het lijf joeg.\n\n\"Welnu, Koen, wat denkt gij van de haaien?\"\n\n\"Ik,\" zei Koenraad, \"zal openhartig spreken.\"\n\n\"Goed!\" dacht ik.\n\n\"Als mijnheer het waagt, dan zie ik niet in waarom zijn trouwe knecht\nhet ook niet zou doen.\"\n\n\nHOOFDSTUK XXVII\n\nEen parel van vijf millioen.\n\nDe nacht viel; ik ging naar bed, doch sliep vrij slecht. De haaien\nspeelden een belangrijke rol in mijn droomen.\n\nDen volgenden morgen werd ik om vier uur door den hofmeester gewekt. Ik\nstond spoedig op, kleedde mij en ging naar het salon.\n\nDe kapitein wachtte mij reeds.\n\n\"Zijt gij klaar om te vertrekken, mijnheer Aronnax?\" vroeg hij.\n\n\"Ik ben gereed.\"\n\n\"Volg mij dan.\"\n\n\"En mijn makkers?\"\n\n\"Zij zijn reeds gewaarschuwd en wachten ons.\"\n\n\"Moeten wij onze scaphanders niet aantrekken?\"\n\n\"Nog niet. Ik heb den Nautilus niet te dicht bij de kust laten komen,\nen wij zijn nog niet op de hoogte van de oesterbank van Manaar. Ik heb\nde sloep laten gereed maken, en deze zal ons op de juiste plek brengen\nen daardoor een vrij lange wandeling uitsparen. Onze duikertoestellen\nliggen in de boot en wij trekken die eerst aan als onze onderzeesche\ntocht een aanvang neemt.\"\n\nDe kapitein geleidde mij naar de groote trap, en kwam met mij\nop het plat, waar Ned Land en Koenraad, vol verrukking over het\n\"pleziertochtje\", reeds wachtten.\n\nVijf matrozen verbeidden met de riemen in de hand onze komst.\n\nHet was nog duister; wolken bedekten het luchtruim en lieten slechts\nenkele sterren zien; ik keek naar het land; maar ik zag alleen een\ndonkere lijn, die van het zuid- naar het noordwesten drievierde van\nden gezichteinder begrensde. Gedurende den nacht had de Nautilus de\nwestkust van Ceylon gevolgd, en bevond zich thans in het westelijk\ngedeelte van de baai van Manaar. Daar strekte zich onder het donker\nwater de oesterbank uit, dat onuitputtelijk parelveld, meer dan\ntwintig kilometer lang.\n\nDe kapitein, mijn beide makkers en ik, gingen achter in de boot\nzitten. Een stuurman zat aan het roer, en de matrozen hielden de\nriemen gereed: de boot werd afgestooten, en wij waren in het ruime sop.\n\nDe boot richtte zich naar het zuiden; de roeiers haastten zich\nniet, en ik merkte op dat de riemen, die met kracht en diep door\nhet water geslagen werden, slechts om de tien seconden een slag\ndeden zooals gewoonlijk bij de oorlogsmarine geschiedt. Terwijl de\nboot voortschoot, vielen de waterdroppels, als waren ze kokend lood,\nvan de telkens omhoog gehouden riemen op het donker watervlak; een\nkleine bries, die ons uit het zuiden tegemoet woei, deed de boot een\nweinig slingeren, en eenige golven spatten tegen den voorsteven van\nons ranke vaartuig uiteen.\n\nWij zwegen allen; waaraan dacht kapitein Nemo? Misschien aan het land,\ndat hij naderde, en dat hij misschien te nabij kwam; geheel anders\ndacht er zeker de Amerikaan over, dien het waarschijnlijk nog te ver\naf was. Koenraad zat daar eigenlijk alleen uit nieuwsgierigheid.\n\nTegen half vijf werden door de eerste lichtstralen aan den horizon\nde lijnen der kust beter zichtbaar. In het oosten was die kust vlak;\nnaar het zuiden meer bergachtig; wij waren er nog vijf kilometer af,\nzoodat zij voor ons oog nog te veel met de nevels op zee ineensmolt. De\nzee was geheel verlaten, geen enkele boot, geen enkele duiker. Deze\nvereenigingsplaats van de parelvisschers was geheel eenzaam, omdat wij,\nzooals de kapitein mij reeds voorspeld had, een maand te vroeg kwamen.\n\nOm zes uur werd het eensklaps dag, met een snelheid, die aan deze\nkeerkringsstreken eigen is, waar men geen morgen- of avondschemering\nkent. De zonnestralen drongen door het wolkengordijn, dat in het oosten\nzichtbaar was; en het schitterend hemellichaam verhief zich snel in het\nluchtruim. Ik zag duidelijk het land, met hier en daar enkele boomen.\n\nDe sloep naderde het eiland Manaar, dat voor ons lag\nuitgestrekt. Kapitein Nemo was opgestaan en overzag de zee. Op een\nteeken lieten de matrozen het anker vallen, doch behoefden den ketting\nslechts weinig te vieren, daar de zee hier op zijn hoogst \u00e9\u00e9n meter\ndiep was; op deze plek lag een van de hoogste punten der oesterbank. De\nsloep zwaaide onmiddellijk voor het anker om, door toedoen der ebbe,\ndie haar zeewaarts wilde stuwen.\n\n\"Wij zijn er, mijnheer Aronnax,\" zei toen de kapitein. \"Gij ziet deze\nenge baai; hier zullen over een maand de talrijke visschersbooten\nder pachters bijeenkomen, en de duikers den bodem stoutmoedig\nonderzoeken. Deze baai is voor dit soort van visschen allergunstigst;\nzij is tegen de sterkste winden beschut, en de zee is er nooit in\nsterke deining, wat voor de duikers zeer gelukkig is. Wij zullen nu\nonze scaphanders aandoen en onze wandeling beginnen.\"\n\nIk antwoordde niet, en die verdachte golven bekijkende, begon ik, met\nbehulp van de matrozen, mijn zwaar pak aan te trekken. De kapitein\nen mijn beide makkers kleedden zich ook. Geen van de mannen van den\nNautilus zou ons op dien tocht vergezellen.\n\nWeldra waren wij tot den hals toe in ons kleed van caoutchouc\nopgesloten, en draagbanden bevestigden onze luchttoestellen op den\nrug. Van de toestellen van Ruhmkorff was geen sprake; v\u00f3or dat ik\nmijn hoofd in den koperen helm stak, vroeg ik naar de reden van dit\nlaatste gemis.\n\n\"Die toestellen zouden nutteloos zijn,\" antwoordde de kapitein; \"wij\ndalen, op geen groote diepte af, en de zonnestralen zullen onzen\ntocht genoeg verlichten. Bovendien zou het niet voorzichtig zijn\nonze electrische lantaarns mee te nemen; het licht kon onverwacht\neens eenig gevaarlijk bewoner dier streken aantrekken.\"\n\nTerwijl de kapitein dit zeide, wendde ik mij naar Ned Land en\nKoenraad; maar zij hadden hun hoofd reeds in den helm gestoken,\nen konden dus niet hooren of antwoorden. Ik richtte nog een laatste\nvraag tot den kapitein.\n\n\"En onze wapens?\" vroeg ik, \"onze geweren?\"\n\n\"Geweren, waartoe zouden die dienen? Vallen de bergbewoners den beer\nniet aan met den dolk in de hand, en is het staal niet zekerder dan\nhet lood? Hier is een stevig lemmet; steek het in uw gordel en laat\nons in zee gaan.\"\n\nIk keek naar mijn makkers. Zij waren evenals wij gewapend, maar\nbovendien drilde Ned Land een vreeselijkers harpoen, dien hij v\u00f3\u00f3r ons\nvertrek in de boot had gelegd. Toen liet ik mij, evenals den kapitein,\nden helm opschroeven, en bracht onmiddellijk het luchttoestel in\nwerking. Een oogenblik daarna lieten de matrozen ons \u00e9\u00e9n voor \u00e9en in\nzee zakken, en op anderhalven meter diepte stonden wij toen op een\nmet fijn zand bedekten bodem. De kapitein wenkte ons met de hand,\nwij volgden hem, en langs een zacht glooiende helling voortstappend,\nverdwenen wij weldra onder de golven.\n\nNu verlieten mij plotseling alle benauwende gedachten; ik werd\nverwonderlijk kalm. De gemakkelijkheid mijner bewegingen vermeerderde\nmijn gerustheid, en het vreemde van het schouwspel maakte zich geheel\nvan mijn geest meester.\n\nDe zon verlichtte reeds genoegzaam het water. De minste voorwerpen\nwaren zichtbaar; na tien minuten gaans waren wij op vijf meter\ndiepte, en nu bleven wij op dezelfde hoogte. Evenals de watersnippen\nin een moeras, vloden troepen kleine visschen voor ons uit, die tot\nde \u00e9envinnigen behoorden, omdat zij geen andere vin hadden dan aan\nden staart.\n\nHet langzamerhand hooger klimmen der zon verlichtte het water hoe\nlanger zoo meer. Op het fijne zand van den bodem volgde een weg,\nals het ware met ronde rotssteenen geplaveid, die met weekdieren en\nzo\u00f6phyten als met een tapijt bedekt waren. Ik herkende daaronder\nverscheidene mij reeds bekende soorten, en onder anderen ook een\nafschuwelijk dier, namelijk een groote krab, door Darwin reeds\nbeschreven, en waaraan de natuur het instinct en de noodige kracht\nheeft gegeven om zich met kokosnooten te voeden; het dier klimt op\nden oever in de boomen, laat de noten vallen, opdat zij daardoor\nzouden barsten en opent ze dan met zijne sterke scharen. Onder de\nheldere golven liep de krab met een onvergelijkelijke snelheid,\nterwijl kleine zeeschildpadden zich slechts langzaam tusschen de\nrotssteenen voortbewogen.\n\nTegen zeven uur kwamen wij op de oesterbank, waarop millioenen\nparelschelpen te vinden waren. Deze kostbare weekdieren zaten aan\nden rotsgrond vast met een bruin weefsel, dat hun belette zich van\nde plaats te bewegen: in dit opzicht zijn deze dieren minder zelfs\ndan de mossels, wien de natuur niet alle beweegkracht ontnomen heeft.\n\nDe kapitein wees mij met de hand die verbazende opeenstapeling van\nschelpen, en ik begreep dat deze mijn waarlijk onuitputtelijk was,\nwant de scheppingskracht der natuur is grooter dan de verdelgingswoede\nvan den mensch. Ned Land, getrouw aan het instinct om te vernietigen,\nhaastte zich de grootste schelpen los te rukken en die in een netje\nte doen, dat hij aan den gordel had hangen. Maar wij konden niet\nstil blijven staan; wij moesten den kapitein volgen, die langs aan\nhem alleen bekende paden voortstapte. De grond rees weer vrij sterk,\nen soms kon ik mijn arm boven het water uitsteken. Daarna daalde\nde bodem nogmaals; soms gingen wij om puntige rotsen heen, in wier\nholen en spleten groote schaaldieren op hunne hooge pooten stonden,\nevenals kanonnen op hunne affuiten, en ons met starende oogen aankeken;\nvoor onzen voet kropen palingen, zeeslangen en een soort inktvisschen,\ndie hunne voelarmen zoolang als zij konden uitrekten.\n\nOp dit oogenblik opende zich voor ons een uitgestrekte grot, uitgehold\nin eene schilderachtige rots, die met al de plantensoorten der\nonderzeesche flora scheen begroeid te zijn. Eerst meende ik dat die\ngrot geheel donker was; de zonnestralen schenen er langzamerhand in\nte verdwijnen, en het licht dat er in doorscheen, beteekende zeer\nweinig. De kapitein trad de grot binnen; wij volgden hem. Weldra\ngewenden mijne oogen zich aan die betrekkelijke duisternis;\nik onderscheidde de zonderling gevormde gewelven, die door\nnatuurlijke kolommen gedragen werden; ze stonden op voeten van\ngraniet, evenals kolommen volgens de Etrurische bouworde. Waarom\nbracht onze onbegrijpelijke gids ons in die onderzeesche grot? Ik\nzou het weldra zien.\n\nNadat wij een vrij steile helling waren afgegaan, kwamen wij onder\nin een ronden put; daar hield Nemo stil en wees ons met de hand\neen voorwerp, dat ik nog niet had opgemerkt Het was een oester\nvan buitengewone grootte, een reusachtige schelp, een wijwaterbak,\ndie een zee van wijwater kon bevatten, een schaal van meer dan twee\nmeter breed, en derhalve veel grooter dan die, welke den salon van\nden Nautilus versierde.\n\nIk naderde dit bewonderenswaardig weekdier; met zijn weefsel zat\nhet op een granietrots vast en daar groeide het geheel alleen in\nhet kalme water der grot. Ik schatte het gewicht van die oester op\ndriehonderd kilo; zulk een dier heeft vijftien kilo vleesch, en men\nzou de maag van een Gargantua of diergelijken reus moeten hebben,\nom er een paar dozijn van op te eten.\n\nDe kapitein kende zeker het bestaan van dit schelpdier; het was de\neerste maal niet dat hij het zag, en ik geloof dat hij er ons heen\ngeleidde, om ons die bijzonderheid der natuur te doen bewonderen;\nik bedroog mij echter, want de kapitein had er bijzonder belang bij\nzich van den tegenwoordigen toestand van de oester te vergewissen.\n\nDe oester was geopend; de kapitein ging er heen en zette er zijn\ndolk tusschen, om de schelpen te beletten zich te sluiten; daarop\nlichtte hij met de hand het vliesachtig bekleedsel op. dat het\ndier omhulde. Daar zag ik tusschen de plooien van het vleesch\neen vrije parel, zoo groot als een kokosnoot. Haar ronde vorm,\nvolmaakte zuiverheid en schoone glans maakten die parel tot een\nzeldzame kostbaarheid van onschatbare waarde. Door nieuwsgierigheid\ngeprikkeld, stak ik de hand uit om haar te grijpen, te betasten, te\nwegen! Maar de kapitein hield mij tegen, schudde met het hoofd ten\nteeken van afkeuring en trok den dolk snel tusschen de schelpen uit,\ndie zich onmiddellijk besloten.\n\nToen begreep ik wat het plan van den kapitein was. Door die parel in\nde oester te laten, gaf hij haar de gelegenheid om te groeien. Elk\njaar werd ze grooter door de afscheiding van het dier, dat er telkens\nnieuwe lagen omheen legde. De kapitein kende all\u00e9\u00e9n de grot, waar\ndeze bewonderenswaardige \"vrucht\" der natuur rijpte; hij kweekte die\nom zoo te zeggen aan, om haar eens in zijn kostbare verzameling op\nte nemen. Misschien had hij op voorbeeld van Chineezen en Indi\u00ebrs\ndie parel doen voortbrengen, door een stukje glas of metaal in de\noester te leggen, dat daar langzamerhand met parelmoerlagen overtogen\nwas. In allen gevalle, als ik deze parel vergeleek met de mij bekende,\ndan moest ik hare waarde op minstens vijf millioen gulden stellen. Het\nwas een prachtige zeldzaamheid, doch geen voorwerp van weelde; want\nwelke vrouwelijke ooren hadden haar ooit kunnen dragen?\n\nOns bezoek aan dit kostbaar voorwerp was ge\u00ebindigd. De kapitein verliet\nde grot en wij beklommen de oesterbank weer te midden van het heldere\nwater, dat door het werk der duikers nog niet troebel werd gemaakt.\n\nWij liepen elk afzonderlijk, als ware slenteraars, daar ieder staan\nbleef of vooruitging, naarmate hij het in zijn hoofd kreeg. Wat\nmij aanging, ik koesterde geen vrees meer voor de gevaren, die mijn\nverbeelding zoo bespottelijk overdreven had. De bodem naderde merkbaar\nhet vlak der zee, en weldra stonden wij in zulk ondiep water, dat\nmijn hoofd er boven uitstak. Koenraad kwam naar mij toe, en zijn helm\ntegen den mijnen aandrukkende, groette hij mij vriendelijk met zijn\noogen. Deze hoogte was echter maar enkele vademen breed, en weldra\nwaren wij weer geheel in \"ons element\" verdwenen. Ik geloof wel dat\nik het nu zoo noemen mag.\n\nTien minuten daarna hield de kapitein plotseling stil. Ik dacht dat\nhij staan bleef om terug te keeren, doch dit was niet het geval, en\nmet een beweging van de hand beval hij ons naast hem in een holte neer\nte hurken; hij wees naar een punt in het water en ik keek oplettend\ntoe. Op vijf meter afstand verscheen een schaduw, die tot op den\ngrond daalde. De verontrustende gedachte aan de haaien schoot mij\nweer te binnen, doch ik bedroog mij, ditmaal althans hadden wij met\ndit zeemonster nog niet te doen.\n\nHet was een man, een Hindoe, een donkerkleurige visscher, zonder\ntwijfel een arme duivel, die voordat de tijd nog daar was reeds iets\nzocht te verdienen. Ik zag de kiel van zijn boot eenige voeten boven\nzijn hoofd. Herhaaldelijk dook hij en kwam hij weer boven. Een steen,\nin den vorm van een suikerbrood, dien hij tusschen zijn voeten geklemd\nhield, was met een touw aan zijn boot bevestigd en diende hem om\nspoediger op den bodem te komen; dit was zijn eenig werktuig. Toen hij\nvijf meter diep op den bodem was afgedaald, wierp hij zich op de knie\u00ebn\nen vulde een zak met oesters, die hij op goed geluk losrukte: dan ging\nhij weer naar boven, ledigde den zak, trok den steen naar zich toe,\nen begon zijn werk opnieuw, dat telkens slechts dertig seconden duurde.\n\nDe duiker zag ons niet; de schaduw der rots verborg ons voor zijn\noog; en bovendien, hoe zou de arme Hindoe ooit gedroomd hebben dat\nmenschen, zooals hij, daar onder het water in zijn nabijheid stonden,\nal zijn bewegingen bespiedden, en geen enkele bijzonderheid van zijn\nvisscherij onopgemerkt lieten?\n\nVerscheidene malen daalde en steeg hij; hij bracht telkens niet meer\ndan een dozijn oesters naar boven, want hij moest ze met geweld\nlosscheuren van de rotsbedding, waarop ze met hun sterk weefsel\nvastzaten. En hoevele van die oesters, waarvoor hij zijn leven waagde,\nwaren nog zonder parels!\n\nIk beschouwde hem met bijzondere aandacht. Hij werkte geregeld\nvoort en gedurende een half uur scheen hem geen enkel gevaar\nte bedreigen. Ik raakte dus reeds gewoon aan het schouwspel dier\nbelangwekkende visscherij, toen ik den Hindoe, op het oogenblik, dat\nhij weer op den grond neerknielde, eensklaps hevig zag schrikken,\nopstaan en een sprong doen om weer naar boven te komen. Ik begreep\nzijn ontsteltenis. Een reusachtige schaduw vertoonde zich boven den\nongelukkigen duiker; het was een groote haai, die met vurig oog en\ngeopende kaken dwars op hem aankwam.\n\nIk was stom van ontzetting en niet in staat mij te bewegen. Het\nverslindende dier snelde op den Hindoe toe; deze sprong op zijde en\nvermeed daardoor wel den beet van het dier, maar geenszins een slag\nmet den staart, want hij kreeg een klap tegen de borst en viel op den\ngrond neer. Dit tooneel duurde nauwelijks eenige seconden. De haai\nkwam terug, en zich op den rug wentelend, maakte hij zich gereed om\nzijn slachtoffer in twee\u00ebn te bijten, toen ik den kapitein, die naast\nmij zat, plotseling voelde opstaan. Met den dolk in de hand trad hij\nrecht op het monster toe en maakte zich gereed om het te bestrijden.\n\nOp het oogenblik dat de haai den ongelukkigen visscher wilde aanvatten,\nzag hij zijn nieuwen vijand, en zich weer op den buik wentelend,\nzwom hij ijlings naar dezen toe.\n\nNog zie ik de houding van kapitein Nemo; een weinig ineengebogen,\nwachtte hij met bewonderenswaardige koelbloedigheid het vreeselijk\ndier af, en toen het zich op hem wilde werpen, sprong de kapitein\nverbazend vlug op zijde, vermeed den schok en stak het beest zijn dolk\nin den buik. Dit was slechts een begin, want nu ving een ontzettende\nstrijd aan.\n\nDe haai brulde om zoo te zeggen; het bloed stroomde uit zijn wond,\nhet zeewater werd rood gekleurd, zoodat ik door het ondoorschijnende\nder vloeistof bijna niets meer zag. Eindelijk bemerkte ik in een helder\noogenblik den stoutmoedigen kapitein weer, die zich aan een der vinnen\nvan het dier had vastgeklampt, den buik van het monster met dolksteken\nals doorploegde, en hem toch den beslissenden stoot niet in het hart\nkon geven. De haai bracht het water door zijn woedende stuiptrekkingen\nin hevige beweging, zoodat ik verscheiden malen op het punt stond mijn\nevenwicht te verliezen. Ik had den kapitein te hulp willen snellen,\ndoch van afgrijzen als aan den grond genageld, stond ik bewegingloos.\n\nIk keek met verwilderd oog; ik zag den strijd van vorm veranderen:\nde kapitein werd door het groote gewicht dat op hem drukte, tegen\nden grond geworpen; toen openden zich de kaken van het dier op\nhuiveringwekkende wijze, en het zou met den kapitein gedaan geweest\nzijn, als Ned Land niet zoo snel als de gedachte den haai met de punt\nvan zijn vreeselijken harpoen had getroffen. Het water werd geheel\ndoor bloed gekleurd, en door den haai met onbeschrijfelijke woede in\nbeweging gebracht. Ned Land had zijn doel niet gemist; het waren de\nlaatste stuiptrekkingen van het monster, dat in het hart getroffen,\nzulke vreeselijke bewegingen maakte, dat Koenraad er door tegen den\ngrond werd geworpen.\n\nNed Land richtte ondertusschen den kapitein op, die gelukkig zonder\neenige wond opstond, recht naar den Hindoe ging, het touw doorsneed,\nwaarmede deze aan den steen gebonden was, hem in zijn armen nam en\nhem met een krachtigcn stoot naar de oppervlakte duwde.\n\nWij volgden hem alle drie, en eenige oogenblikken daarna kwamen wij,\nwonderbaarlijk gered, bij de boot van den visscher. De tweede zorg\nvan den kapitein was, om den ongelukkige weer in het leven te roepen;\nik wist niet of hij daarin slagen zou; ik hoopte het wel, want de\narme duivel had niet lang onder water gelegen; maar de slag met den\nstaart van het monster kon hem gedood hebben.\n\nGelukkig zag ik den drenkeling door het krachtig wrijven van den\nkapitein en Koenraad langzamerhand het bewustzijn herkrijgen; hij\nopende de oogen weder. Hoe groot moeten zijn verbazing en zijn schrik\nniet geweest zijn, toen hij vier groote koperen hoofden over zich\nheen gebukt zag! En bovenal, wat moest hij wel denken, toen kapitein\nNemo, een zakje met parels te voorschijn halend, hem dit in de hand\ndrukte? Deze schitterende aalmoes van den waterman werd door den armen\nSingalees bevend aangenomen. Zijn verwilderde oogen duidden bovendien\ngenoegzaam aan, dat hij niet wist aan welke bovenmenschelijke wezens\nhij het leven en fortuin tegelijk te danken had.\n\nOp een teeken van den kapitein gingen wij weer naar de oesterbanken,\nen den reeds afgelegden weg nogmaals volgende, kwamen wij na een half\nuur gaans bij het anker, waaraan de sloep van den Nautilus vastlag.\n\nToen wij aan boord waren, ontdeden wij ons met behulp der matrozen\nvan de zware koperen helmen. Het eerste woord van den kapitein was\nvoor den Amerikaan.\n\n\"Ik dank u, Ned Land,\" zei hij.\n\n\"Het is een wederdienst, kapitein,\" antwoordde deze, \"ik was nog bij\nu in schuld.\"\n\nEen glimlach speelde om de bleeke lippen des kapiteins, en dit was\nalles. \"Naar den Nautilus!\" beval hij kortaf.\n\nDe sloep vloog over de baren; eenige minuten later ontmoetten wij\nhet lichaam van den dooden haai.\n\nAan de zwarte kleur van het uiteinden der vinnen herkende ik er een van\nde vreeselijkste soort uit den Indischen Archipel. Het dier was ruim\n8 meter lang; de bek besloeg een derde deel van het lichaam. Het beest\nwas nog jong, zooals men aan de zes rijen tanden zien kon, die in den\nvorm van gelijkbeenige driehoeken in de bovenkaak zaten. Koenraad\nbekeek het beest met een wetenschappelijke belangstelling, en\nik ben er zeker van dat hij het reeds bij een bijzondere klasse\nindeelde. Terwijl ik dat levenlooze lichaam beschouwde, verscheen\ner plotseling een dozijn van die vraatzuchtige dieren om onze sloep;\nmaar zonder zich om ons te bekommeren, wierpen zij zich op het kreng\nen betwistten er elkander de brokken van.\n\nOm half negen waren wij weder op den Nautilus; daar overdacht ik\nde bijzonderheden van onzen tocht naar de oesterbank van Manaar;\ntwee opmerkingen kwamen mij als vanzelf voor den geest; ik dacht\nvooreerst aan de onvergelijkelijke stoutmoedigheid van kapitein Nemo,\nen ten anderen aan zijn opoffering voor een menschelijk wezen, een\nder schepsels, wier geslacht hij, door altijd op zee te blijven,\nvermeed. Hoe het ook zij, die vreemdsoortige man was er nog niet in\ngeslaagd zijn hart geheel te verstalen. Toen ik hem die opmerking\nmaakte, antwoordde hij mij met eenigszins bewogen stem:\n\n\"Die Singalees, mijnheer de professor, is een bewoner van het land\nder verdrukten, ik behoor en zal tot mijn laatsten ademtocht tot dat\nland behooren.\"\n\n\nHOOFDSTUK XXVIII\n\nDe Roode Zee.\n\nIn den loop van 29 Januari verdween het eiland Ceylon aan den\ngezichteinder, en de Nautilus gleed met een vaart van twintig kilometer\ndoor dien doolhof van kanalen, die de Maladiven van de Laccadiven\nscheiden. Hij liep onmiddellijk langs het eiland Kittan, dat door\nkoralen gevormd, door Vasco de Gama in 1499 ontdekt werd, en een van\nde negentien voornaamste eilanden is van den Laccadiven-archipel,\nwelke tusschen 10\u00b0 en 14\u00b0 30' N.B. en 69\u00b0 en 50\u00b0 72' O.L. ligt.\n\nWij hadden toen 16220 kilometer afgelegd, sedert wij de Japansche\nzee verlaten hadden.\n\nDen volgenden dag, 30 Januari, kwam de Nautilus weer boven, doch wij\nhadden geen land in het gezicht; de richting was N.N.W. en wij naderden\nde zee van Osman, tusschen Arabi\u00eb en Voor-Indi\u00eb, waarin de Perzische\ngolf hare monding heeft. Wij voeren in een zee zonder ingang. Waar\nbracht ons kapitein Nemo toch heen? Ik zou het niet hebben kunnen\nzeggen; Ned Land was daarover zeer ontevreden, toen hij er mij dien\ndag naar vroeg.\n\n\"Wij gaan daarheen waar de luimen van den kapitein ons voeren willen,\nNed,\" zei ik.\n\n\"Die luimen kunnen ons niet ver brengen,\" antwoordde de Amerikaan. \"De\nPerzische golf heeft geen uitgang, en als wij er binnenvaren; zullen\nwij spoedig langs dienzelfden weg moeten terugkeeren.\"\n\n\"Welnu, wij zullen dan terugkeeren, Ned, en als de Nautilus daarna\nde Roode zee bezoekt, bestaat de straat van Bab-el-Mandeb toch nog\naltijd om ons door te laten.\"\n\n\"Ik zal u wel niet behoeven te zeggen, mijnheer,\" antwoordde Ned Land,\n\"dat de Roode zee even goed is afgesloten als de Perzische golf,\nomdat het Kanaal van Suez nog niet is doorgegraven; en al ware dit het\ngeval, dan zou dit geheimzinnig vaartuig zich toch niet in dat door\nsluizen afgesloten water wagen. De Roode zee is dus ook de weg niet,\nlangs welken wij Europa zullen bereiken.\"\n\n\"Ik heb ook niet gezegd, dat wij naar Europa gaan.\"\n\n\"Wat veronderstelt gij dan?\"\n\n\"Ik veronderstel, dat de Nautilus, na de merkwaardige zee tusschen\nArabi\u00eb en Egypte bezocht te hebben, naar den Indischen Oceaan terug\nzal keeren, hetzij door het kanaal van Mozambique, hetzij langs de\nMaskarenen, om zich van daar naar de Kaap de Goede Hoop te richten.\"\n\n\"En als wij daar zijn?\" vroeg Ned Land met bijzonderen nadruk.\n\n\"Welnu, dan zullen wij den Atlantischen Oceaan bezoeken, dien wij\nnog niet kennen. Maar zeg eens, vriend Ned, verveelt u dan die\nonderzeesche reis? Hebt gij dan reeds overgenoeg van het steeds\nafwisselend schouwspel der onderzeesche wonderen? Wat mij aangaat,\nik zal met groote spijt een reis zien eindigen, waartoe zoo weinig\nmenschen in de gelegenheid zijn geweest.\"\n\n\"Maar weet gij wel, mijnheer Aronnax,\" vroeg de Amerikaan, \"dat wij\nnu haast drie maanden op dien Nautilus gevangen zitten.\"\n\n\"Neen, Ned, dat weet ik niet, ik wil het niet weten, en ik tel niet\neens de dagen of de uren.\"\n\n\"En wat zal het einde zijn?\"\n\n\"Dat zullen wij mettertijd zien. Bovendien kunnen wij er niets aan\ndoen, en wij verpraten daarover onnut onzen tijd. Als je mij kwaamt\nzeggen, Ned: 'er bestaat kans om te ontsnappen,' dan zou ik er eens\nmet je over praten; maar zoover is het nog niet, en om ronduit te\nspreken, geloof ik ook niet dat de kapitein zich ooit in de Europeesche\nzee\u00ebn waagt.\"\n\nDoor dit korte gesprek zal men gewaar worden dat ik dweepte met den\nNautilus en als het ware met den kapitein vereenzelvigd was. Wat Ned\nLand aanging, hij eindigde het gesprek met als tot zich zelven te\nzeggen: \"dat is alles goed en wel, maar volgens mijn meening bestaat\ner geen genoegen met dwang.\"\n\nGedurende vier dagen, dus tot 3 Februari, doorkliefde de Nautilus de\nzee van Oman met verschillende snelheid en op onderscheiden diepte. Het\nvaartuig ging onzeker voorwaarts, alsof men aarzelde welken weg te\nkiezen, maar het kwam nimmer over den kreeftskeerkring uit.\n\nToen wij die zee verlieten, hadden wij een oogenblik Mascate, de\nbelangrijkste stad van Oman, in het gezicht. Ik bewonderde het vreemde\nuiterlijk dier plaats, te midden van de haar omringende zwarte rotsen,\nwaartegen de witte forten en huizen zoo helder afsteken. Ik zag den\nronden koepel der moskee\u00ebn, de bevallige punten der minarets, en de\nmet frisch groen bedekte terrassen, maar het was slechts voorbijgaand,\nwant de Nautilus schoot weldra weer onder de golven voorwaarts. Toen\nvolgden wij op een afstand van zes kilometer de bochtige kusten van\nMahrah en Hadhrahmout in het zuiden van Arabi\u00eb, met hare bergen,\nwaarop zich hier en daar eenige bouwvallen vertoonden. Den 5den\nFebruari kwamen wij de golf van Aden binnen, die er uitziet als een\ntrechter, dien men in den hals eener flesch heeft gestoken; die flesch\nis de roode zee, en de hals is Bab-el-Mandeb, waardoor het water uit\nde Indische zee in de Roode getapt wordt.\n\nDen volgenden dag dreef de Nautilus in het gezicht van Aden, dat op\neen klein schiereiland ligt, een soort van ontoegankelijk Gibraltar,\nwaar de Engelschen forten hebben gebouwd nadat zij het in 1839 bezet\nhadden. Ik zag de achthoekige minarets der stad, die volgens den\ngeschiedschrijver Edrisi vroeger de rijkste en meest handeldrijvende\nstapelplaats der geheele kust was.\n\nIk meende wel dat kapitein Nemo nu zou terugkeeren, doch ik bedroog\nmij en tot mijn groote verbazing deed hij dit niet. Den 7den Februari\nkwamen wij in de straat van Bab-el-Mandeb, dat in het Arabisch\nbeteekent \"Tranenpoort.\" Zij is twintig kilometer breed en twee en\nvijftig lang; de Nautilus liep met volle vaart in minder dan een\nuur er door, doch ik zag niets, zelfs niet het eiland Perim, dat de\nEngelsche regeering heeft doen bezetten, om daardoor de stelling van\nAden te versterken. Er kwamen voortdurend te veel stoombooten der\nEngelsche of Fransche maildiensten door deze nauwe zeestraat dan dat\nde Nautilus er zich kon vertoonen; daarom bleef zij wijselijk onder\nwater. Eindelijk waren wij des middags in de Roode zee.\n\nDe Roode zee, de beroemde golf der bijbelsche overlevering, die\nnooit door regen verfrischt wordt, waarin geen enkele stroom zijn\nwater uitstort, die door gestadige uitdamping onophoudelijk water\nverliest, zoodat zonder toevoer uit de Indische zee de hoogte\njaarlijks anderhalven meter verminderen zou! Zonderlinge golf dus,\ndie wanneer zij als een meer geheel door het land ingesloten was,\nmisschien volkomen zou uitdrogen; zij verschilt in dit opzicht dus\ngeheel van de naburige Kaspische en Doode zee\u00ebn, wier peil slechts\nzooveel door verdamping verlaagt, als de massa water bedraagt, die\ner door de rivieren wederom wordt ingebracht.\n\nDe Roode Zee heeft een lengte van 2600 kilometer, en is gemiddeld\n240 kilometer breed. In den tijd van de Ptolemae\u00ebn en der Romeinsche\nkeizers was zij de groote slagader van den wereldhandel, en de\ndoorgraving der landlengte van Suez heeft haar de belangrijkheid van\nvroeger eeuwen geheel teruggegeven.\n\nIk wilde niet eens trachten te begrijpen, waarom de kapitein besloot\nons in deze golf te brengen, maar zonder voorbehoud keurde ik het goed\ndat de Nautilus er binnen voer. Wij vorderden met geringe snelheid,\nen dreven dan eens aan de oppervlakte, dan weer onder water, als wij\neenig schip moesten vermijden; zoodat ik gelegenheid had de oppervlakte\nen den bodem van deze merkwaardige zee beide te beschouwen.\n\nDen 8sten Februari kregen wij bij het aanbreken van den dag Mekka in\nhet gezicht; de stad ligt thans in puin, de muren zouden bij een enkel\nkanonschot instorten, en worden ter nauwernood door eenige dadelboomen\nbeschaduwd. Het was eertijds een belangrijke stad met zes openbare\nmarktpleinen, zevenentwintig moskee\u00ebn en de muren, die door veertien\nforten beschermd werden, hadden een omtrek van drie kilometer.\n\nDaarop naderde de Nautilus de Afrikaansche kust, waar de diepte der\nzee veel grooter is. Daar konden wij in het kristalhelder water door de\nruiten van den salon die prachtige struiken van schitterende koralen,\nen de uitgestrekte rotswanden beschouwen, waarop een heerlijk schoon\ntapijt van zeewier en andere zeeplanten was uitgespreid. Welk een\nonbeschrijfelijk schouwspel, en welk een verscheidenheid van vormen en\nkleuren langs die klippen en vulkanische eilandjes, die de Lybische\nkust omzoomen! Doch die flora verscheen in al hare schoonheid langs\nde oostkust, waar de Nautilus weldra heenging; het was op de kust van\nTehema; want toen zagen wij die verscheidenheid van planten niet alleen\nonder het vlak der zee, maar zij slingerden zich zelfs tot op tien\nvoet hoogte ook daar boven in elkander; de laatsten waren grilliger\nvan vorm, doch minder kleurig dan de eersten, omdat de voedingkracht\nvan het water de frischheid der kleuren waarschijnlijk meer bevorderde.\n\nHoeveel aangename uren bracht ik voor de ramen van den salon\ndoor! Hoeveel nieuwe voorwerpen uit de onderzeesche dieren- en\nplantenwereld bewonderde ik niet in den schijn van ons electrisch\nlicht! Paddenstoelvormige sponzen, leigrijze kliprozen, onder anderen\nde thalassiantus aster (bloeiende zeeasters), kriskoralen als fluiten,\nslechts wachtende op den adem van Pan, schulpen die men elders niet\naantreft, uitloopende in korte spiralen en vastzittende in holligheden\nvan sterkoralen, en eindelijk bij duizenden de gewone spons die ik\nnog niet had opgemerkt.\n\nDe spons is geen plantaardig voorwerp, zooals nog door sommige\nnatuuronderzoekers beweerd wordt, maar een dier, dat echter op den\nallerlaagsten trap van dierlijk leven en nog beneden de koralen\nstaat. Dat het een dier is, lijdt geen twijfel; zelfs moet men zich\nlosmaken van de meening der ouden, die de sponsen beschouwden als\nplantdieren, voorwerpen tusschen de planten- en de dierenwereld\nstaande. Ik moet echter aanmerken, dat de natuuronderzoekers het\nniet eens zijn over de plaats, die aan de sponsen moet worden\ntoegekend. Sommigen rekenen ze tot de poliepen, anderen, waaronder\nMilne Edwards, willen ze geheel afzonderlijk geplaatst hebben.\n\nDe sponsachtige lichamen tellen omtrent driehonderd soorten; zij\nworden in zeer vele zee\u00ebn aangetroffen; zelfs ook in enkele stroomen,\nen heeten dan riviersponsen. Maar het meest vindt men ze in de\nMiddellandsche Zee, in den Griekschen Archipel, langs de Syrische\nKust en in de Roode Zee. Daar vindt men dan ook die fijne, zachte\nsponsen, die wel eens met anderhalf honderd frank betaald werden,\nde geelachtige Syrische, de harde Barbarijsche en andere, Maar daar\nik geen hoop kon voeden om deze plantdieren in de nabijheid van een\nder Levant-steden--van welke ons de landengte van Suez scheidde--in\noogenschouw te kunnen nemen, vergenoegde ik mij er in de Roode Zee\nkennis mee te maken.\n\nIk riep dus Koenraad bij mij, terwijl de Nautilus, ter diepte van\nacht tot negen meter, zachtjes langs de fraaie rotsen der oostelijke\nkust gleed.\n\nDaar groeiden allerlei sponsen, gestengelde, gebladerde, bolvormige,\ngevingerde. Zij beantwoordden juist aan de bijnamen; korfjes, bekers,\nspinrokken, elandhorens, leeuwenpooten, pauwstaarten, Neptunus\nhandschoenen, die de visschers, dichterlijker van uitdrukking dan de\nmannen der wetenschap, er aan gegeven hebben. Uit haar vezelachtig\nweefsel, dat met een half-vloeibare geleiachtige zelfstandigheid bedekt\nis, schoten onophoudelijk kleine waterstralen, door een samentrekkende\nkracht uitgespoten, nadat dit water eerst leven had gewekt in iedere\nholligheid. Deze zelfstandigheid verdween na den dood van de poliep\nen gaf, vergezeld met het afgeven van ammoniak, een afschuwelijken\nstank. Er blijft dan niets over dan de hoornachtige vezelstof,\nwaaruit de gewone rotsachtige sponsen bestaan, die naar gelang\nvan zachtheid en andere dergelijke eigenschappen, tot verschillend\nhuiselijk gebruik dienen.\n\nDeze poliepaardige plantdieren zaten aan rotsen, aan schulpen van\nweekdieren en zelfs aan de waterplanten. Zij vulden zelfs de kleinste\nspleten; sommigen spreidden zich uit, anderen richtten zich overeind\nof hingen als koraalvormige uitwassen nederwaarts. Ik vertelde aan\nKoenraad, dat die sponsen op twee\u00ebrlei wijze gevischt worden, met een\ndreg of met de hand. Deze laatste handelwijze, waarvoor duikers noodig\nzijn, is de verkieslijkste, want als men het weefsel weet te sparen,\nzijn de sponsen er des te meer om waard.\n\nDe andere plantdieren, die naast de sponsachtige leefden, bestonden\nvoornamelijk in zeer fraaie soorten van zeekwallen; onder de weekdieren\nmerkte ik onderscheidene soorten van calmars of blakvisschen op, die\nvolgens d'Orbigny aan de Roode Zee bepaald eigen zijn, gelijk ook\nonder de kruipende dieren de schilpadden, die den bijnaam Virgala\nhebben en tot de soorten behooren, die een gezochte, voedzame en\nsmakelijke spijze opleveren.\n\nVisschen waren er zeer talrijk; sommige soorten zeer merkwaardig. Die,\nwelke door den Nautilus met haak en lijn werden gevangen, bijv. de rog,\nwaaronder de gemarmerde, met blauwachtige vlekken en dubbel getanden\nstaart, die met zilverkleurigen rug, die met een punt-staart en\nvinnen ter grootte van een paar meter, de tandelooze, de haaiachtige\nen kraakbeenachtige, tot de familie der roggen behoorende; voorts\nkoffervisschen (osiraciou), waaronder de drommedaris met een bultvormig\nuitwas; uitloopende in een omgebogen stekel van anderhalven voet\nlengte; ook nog palingen met zilverkleurigen staart, blauwachtigen rug\nen bruine borstvinnen met grijs omboord; lipvisschen en een menigte\nandere zeedieren.\n\nDen 9den Februari dreef de Nautilus in het breedste gedeelte der Roode\nzee, dat tusschen Suakin op de west- en Ghunfuda op de oostkust,\nter breedte van 190 kilometer gevonden wordt. Nadat de zonshoogte\ngenomen was, kwam de kapitein op het plat, waar ik mij op dat oogenblik\nbevond. Ik besloot bij mij zelven hem niet weer naar beneden te laten\ngaan, voordat ik iets meer van zijn verdere plannen wist. Toen hij mij\nzag, kwam hij naar mij toe, bood mij een sigaar aan en zei: \"Welnu,\nmijnheer de professor, hoe vindt gij de Roode zee? Hebt gij de wonderen\ngoed bekeken die zij bevat, de visschen en zo\u00f6phyten, de sponsenbedden\nen koraalbosschen? Hebt gij de steden op de kust kunnen zien?\"\n\n\"Ja, kapitein,\" antwoordde ik, \"en de Nautilus heeft die studie\nwonderwel bevorderd: het is een verstandig schip.\"\n\n\"Zeker, mijnheer, verstandig, stoutmoedig en onkwetsbaar; het is niet\nbevreesd voor de vreeselijke stormen, stroomen of klippen dezer zee.\"'\n\n\"Deze zee wordt inderdaad als een van de onstuimigste opgegeven,\nen indien ik mij niet bedrieg, dan stond zij in de oudheid in den\nslechtsten reuk.\"\n\n\"Afschuwelijk, mijnheer Aronnax; de Grieksche en Latijnsche\ngeschiedschrijvers spreken niet in haar voordeel, en Strabo zegt,\ndat zij vooral zeer onstuimig is in den tijd van de zomerwinden en\nvan de regens. De Arabische schrijver Edrisi verhaalt, dat tal van\ngroote schepen op de zandbanken te gronde gingen, en dat niemand het\nwaagde er 's nachts te varen. Het is, zooals hij zegt, een zee, waar\nde vreeselijkste orkanen heersenen, vol onherbergzame eilanden, en die\nnoch in de diepte, noch op hare oppervlakte iets goeds oplevert. Zoo\nis toch de door Arrianus, Agatharchides en Artimidorus uitgedrukte\nmeening.\n\n\"Men ziet het wel,\" antwoordde ik, \"dat de geschiedschrijvers niet\naan boord van den Nautilus geweest zijn.\"\n\n\"Zonder twijfel,\" antwoordde de kapitein lachend, \"en in dat opzicht\nzijn de nieuwere schrijvers niet veel verder dan de oude. Er zijn\neeuwen noodig geweest om de kracht van den stroom na te gaan; wie\nweet of men over honderd jaar wel een tweeden Nautilus zien zal! De\nwetenschap vordert slechts langzaam, mijnheer Aronnax.\"\n\n\"Zeker,\" antwoordde ik, \"gij zijt met uw vaartuig een eeuw vooruit,\nmisschien wel meer dan \u00e9en. Hoe ongelukkig, dat zulk een uitvinding\nmet den uitvinder moet te gronde gaan!\"\n\nDe kapitein gaf geen antwoord; na eenige minuten zwijgens hernam hij;\n\"Gij spraakt van de meening der oude geschiedschrijvers over de\ngevaren, waarmee de vaart over de Roode zee vergezeld gaat?\"\n\n\"Ja,\" antwoordde ik, \"maar was hun vrees niet overdreven?\"\n\n\"Ja en neen, mijnheer Aronnax,\" zei de kapitein, die de Roode\nzee nauwkeurig scheen te kennen. \"Wat nu niet meer gevaarlijk is\nvoor nieuwere goed gebouwde schepen, die zich door stoomkracht naar\nwillekeur kunnen bewegen, was het wel voor alle soort van vaartuigen\nder ouden. Stel u die zeevaarders der oudheid voor in hun schuiten,\nwier planken met palmvezels aan elkander genaaid, met gesmolten\nhars gebreeuwd, en met zeehondenvet besmeerd waren. Zij hadden geen\ninstrumenten om hun richting waar te nemen, en zij voeren maar op\nde gis, te midden van hun geheel onbekende stroomen. Onder zulke\nomstandigheden moesten schipbreuken dikwijls voorkomen; maar in onzen\ntijd hebben de stoombooten, die tusschen Suez en Indi\u00eb dienst doen,\nniets meer van de stormen in deze zee te vreezen. Gezagvoerders en\nreizigers brengen voor hun vertrek geen zoenoffers meer, en als zij\nterugkomen, gaan zij niet meer met kransen en linten getooid, den goden\nin den eersten den besten tempel danken voor hun behouden aankomst.\"\n\n\"Ik stem dit toe, want de stoom schijnt de dankbaarheid in het hart\nder zeelieden te hebben uitgedoofd. Maar kapitein, daar gij deze zee\nbijzonder schijnt bestudeerd te hebben, zult gij mij misschien wel\nkunnen zeggen hoe haar naam ontstaan is?\"\n\n\"Hiervoor zijn verschillende uitleggingen, mijnheer. Wilt gij de\nmeening van een kronijkschrijver uit de 14de eeuw weten?\"\n\n\"Gaarne.\"\n\n\"Die phantast beweert, dat die naam er aan gegeven werd na den\ndoortocht der Isra\u00eblieten, toen de Egyptische Pharao was omgekomen in\nde golven, welke zich op Mozes' bevel over hem sloten; 'ten teeken\nvan dit wonder,' zegt hij, 'werd de zee rood en vermiljoen, en men\nnoemt haar sedert dien tijd niet anders dan de Roode zee.'\"\n\n\"Dat is een dichterlijke verklaring, kapitein, maar daar ben ik niet\nmee tevreden. Ik vraag u dus hoe gij zelf er over denkt?\"\n\n\"Ik geloof, mijnheer Aronnax, dat men in die benaming de vertaling\nzien moet van het Hebreeuwsche woord 'Edom' en als de ouden haar dien\nnaam gaven, was het om de bijzondere kleur van het water.\"\n\n\"Tot nog toe heb ik echter enkel helder water, zonder eenige bijzondere\nkleur gezien.\"\n\n\"Zonder twijfel; maar als gij verder de zee inkomt, zult gij die\nzonderlinge tint opmerken. Ik herinner mij de golf van Suez bij Tor\ngeheel roodgekleurd te hebben gezien, even alsof het een meer met\nbloed was.\"\n\n\"En schrijft gij die kleur aan mikroskopisch fijn zeewier toe?\"\n\n\"Ja, het is een purperkleurige slijmachtige stof, voortgebracht\ndoor kleine plantjes, waarvan er 40.000 noodig zijn om een kubieken\nmillimeter te vullen. Misschien zult gij er wel zien, als wij bij\nTor komen.\"\n\n\"Het is dus de eerste maal niet, kapitein, dat gij met den Nautilus\nin de Roode zee komt?\"\n\n\"Neen, mijnheer.\"\n\n\"Omdat gij straks gesproken hebt van den doortocht der Isra\u00eblieten\nen de vernietiging van het Egyptische leger, wilde ik van u wel eens\nweten of gij onder water de sporen van dit groot geschiedkundig feit\nook herkend heb?\"\n\n\"Neen, mijnheer de professor, en dit om een goede reden.\"\n\n\"Welke?\"\n\n\"Omdat de plaats, waar Mozes met zijn volk is doorgetrokken, zoo\nverzand is, dat de kameelen er ter nauwernood tot aan de knie\u00ebn door\nhet water gaan. Gij begrijpt, dat mijn Nautilus er dus geen vaarwater\nvinden kan.\"\n\n\"En die plaats?\" vroeg ik.\n\n\"Die plaats is een weinig boven Suez gelegen, in den zeearm, die\nvroeger een diepen inham vormde, toen de Roode zee zich nog tot aan\nde Bittermeren uitstrekte. Of die doortocht een wonder is geweest\nof niet, zeker is het dat de Isra\u00eblieten daar doorgetrokken zijn om\nhet Heilige land te bereiken, en dat het leger van den Egyptischen\nkoning juist op die plek is omgekomen. Ik geloof dus, dat, als men\nin dat zand ging graven, men een groote menigte Egyptische wapenen\nen werktuigen zou vinden.\"\n\n\"Dat is duidelijk,\" antwoordde ik, \"en het is voor de oudheid-kenners\nte hopen, dat men vroeg of laat die opgravingen zal beginnen,\nwanneer na de doorgraving der landengte van Suez hier nieuwe steden\nzullen verrijzen. Voor vaartuigen als de Nautilus is het een zeer\nondoelmatig kanaal!\"\n\n\"Zeker, maar nuttig voor de geheele wereld; de ouden hadden het\nwel begrepen, dat het in het belang van hun handel zou zijn om de\nRoode en Middellandsche Zee\u00ebn met elkander te verbinden; doch zij\ndachten er niet aan een regelrecht kanaal te graven en zij gebruikten\ndaarvoor gedeeltelijk den Nijl. Waarschijnlijk werd met het kanaal,\ndat deze rivier met de Roode zee verbindt, een aanvang gemaakt onder\nSesostris, ten minste als men de overlevering gelooven mag. Zeker is\nhet dat in 615 v. Chr. Necho een kanaal begon te graven, dat door\nhet oostelijkste deel van Egypte gaande, met Nijlwater zou gevoed\nworden. Men kon dit kanaal in vier dagen opvaren, en het was zoo breed,\ndat twee roeischepen elkander gemakkelijk konden voorbijkomen. Het werd\ndoor Darius Hystaspes voortgezet en waarschijnlijk onder Ptolemaeus\nII voltooid. Strabo zag het gebruiken, maar de zwakke helling tusschen\nhet punt van aanvang bij Bubastis en de Roode zee, maakte het slechts\ngedurende eenige maanden van het jaar bevaarbaar. Dit kanaal diende\ntot op den tijd van de Antonijnen voor den handel; verlaten, verzand\nen later hersteld op last van kalif Omar, werd het in 761 of 762\ndoor kalif Ahnansor onbevaarbaar gemaakt, omdat hij wilde beletten,\ndat men levensmiddelen zou brengen naar Mohammed Ben Abdullah, die\ntegen hem in opstand was. Gedurende den tocht naar Egypte vond uw\ngeneraal Bonaparte de sporen dezer werken in de woestijn van Suez,\nen door den vloed overvallen, was hij bijna omgekomen, voordat hij\nHadjaroth had kunnen bereiken, waar Mozes 3500 jaren v\u00f3\u00f3r hem zijn\nlegerkamp had opgeslagen.\"\n\n\"Welnu, kapitein, wat de ouden niet hebben durven ondernemen, de\nverbinding tusschen de beide zee\u00ebn, waardoor de weg van Marseille naar\nIndi\u00eb 9000 kilometer korter zal worden, dat heeft de Lesseps gedaan\nen binnen kort zal hij Afrika tot een groot eiland gemaakt hebben.\"\n\n\"Ja, mijnheer Aronnax, gij hebt reden om op uw landgenoot fier te\nzijn. Hij is een man die eene natie meer tot eer verstrekt dan de\ngrootste veldheeren. Hij had, evenals vele anderen, met moeielijkheden\nen tegenstand te kampen, maar hij heeft gezegevierd, want hij bezat\neen vasten wil. Het is treurig als men bedenkt dat dit werk, dat door\nalle nati\u00ebn te zamen had moeten ondernomen worden, en dat voldoende\nzou geweest zijn om de regeering van een vorst beroemd te maken,\nslechts gelukt is door de geestkracht van een enkel man; eere zij\ndus aan de Lesseps!\"\n\n\"Ja, eere aan dien grooten burger,\" antwoordde ik, verwonderd over\nden toon waarop kapitein Nemo gesproken had.\n\n\"Ongelukkig,\" hernam hij, \"kan ik u niet door het Kanaal van Suez\nbrengen; maar gij kunt overmorgen de lange havenhoofden van Port-Said\nzien, als wij in de Middellandsche zee zijn.\"\n\n\"In de Middellandsche zee?\"\n\n\"Ja, mijnheer; verwondert u dat?\"\n\n\"Het verwondert mij dat wij er overmorgen reeds zullen zijn.\"\n\n\"Zoo?\"\n\n\"Ja, kapitein, hoewel ik mij eigenlijk over niets meer verwonderen\nmoest sedert ik bij u aan boord ben.\"\n\n\"Maar waarom verwondert het u?\"\n\n\"Over de ijzingwekkende snelheid, waarmede de Nautilus om Afrika zal\nmoeten varen, om overmorgen in de Middellandsche zee te zijn!\"\n\n\"En wie zegt u dat wij om Afrika heengaan, mijnheer de professor?\n\n\"Wie spreekt er van om langs de Kaap de Goede Hoop te varen?\"\n\n\"Althans als de Nautilus niet over land of over de landengte\nheengaat....\"\n\n\"Of er onder door, mijnheer Aronnax.\n\n\"Er onder door?\"\n\n\"Zonder twijfel,\" antwoordde de kapitein bedaard. \"Sedert lang heeft de\nnatuur onder de landengte gevormd, wat de menschen er boven op maken.\"\n\n\"Hoe! bestaat er een doortocht?\"\n\n\"Ja een onderaardsche doorgang, waaraan ik den naam van Arabischen\ntunnel gegeven heb. Deze begint even beneden Suez en eindigt in de\ngolf van Pelusium.\"\n\n\"Maar de landengte bestaat enkel uit beweegbaar zand?\"\n\n\"Tot op zekere diepte; maar op vijftig meter vindt men reeds een\nonwrikbaren rotsgrond.\"\n\n\"En hebt gij dien doorgang bij toeval ontdekt?\" vroeg ik hoe langer\nzoo meer verbaasd.\n\n\"Door toeval en redeneering, of eigenlijk nog meer door de laatste\ndan door het eerste.\"\n\n\"Ik luister, kapitein, doch kan het haast niet gelooven.\"\n\n\"Och, mijnheer! 'zij hebben ooren en hooren niet,' zal ten allen\ntijde waar blijven. Niet alleen bestaat die doorgang, doch ik ben\ner verscheiden malen doorgegaan. Zonder dat zou ik mij nu niet in de\nRoode zee gewaagd hebben.\"\n\n\"Ben ik ook onbescheiden, als ik u vraag hoe gij dien tunnel ontdekt\nhebt?\"\n\n\"Mijnheer,\" antwoordde mij de kapitein, \"er kan geen geheim bestaan\ntusschen menschen, die elkander niet meer verlaten moeten.\"\n\nIk lette schijnbaar niet op dit gezegde en wachtte op het verhaal\nvan den kapitein.\n\n\"Het is de redeneering van een natuuronderzoeker, mijnheer de\nprofessor,\" zei hij, \"die mij er toe gebracht heeft dezen doorgang\nte ontdekken, welken ik alleen ken. Ik had opgemerkt dat er in de\nRoode en Middellandsche Zee\u00ebn een zeker aantal van volkomen dezelfde\nvischsoorten gevonden werd. Toen ik hiervan zeker was, vroeg ik mij\naf of er geen gemeenschap tusschen de beide zee\u00ebn bestond. Zoo ja,\ndan moest de onderaardsche stroom noodwendig van de Roode naar de\nMiddellandsche Zee gaan, omdat het peil der beide zee\u00ebn verschilt. Ik\nving dus een groot aantal visschen in den omtrek van Suez, deed hun een\nkoperen ringetje aan den staart, en wierp ze toen weer in zee. Eenige\nmaanden daarna ving ik aan de kust van Syri\u00eb eenige van die visschen\nmet zulk een ring. De gemeenschap tusschen de beide zee\u00ebn was dus\nbewezen. Ik zocht haar met mijn Nautilus, ik ontdekte die, waagde\nmij er in, en weldra, mijnheer de professor, zult ook gij door den\nArabischen. tunnel gevaren zijn.\"\n\n\nHOOFDSTUK XXIX\n\nDe Arabische Tunnel.\n\nDienzelfden dag deelde ik aan Koenraad en Ned Land het gedeelte van\nhet gesprek mede, dat hun belang kon inboezemen. Toen ik hun vertelde\ndat wij binnen twee dagen in de Middellandsche Zee zouden zijn,\nklapte Koenraad in de handen, maar de Amerikaan trok de schouders op.\n\n\"Een onderzeesche tunnel!\" riep hij uit, \"een gemeenschap tusschen\nde beide zee\u00ebn! Wie heeft daar ooit van gehoord?\"\n\n\"Vriend Ned,\" zei Koenraad, \"hadt gij ooit van den Nautilus hooren\nspreken? Neen! En toch bestaat die. Trek dus niet zoo lichtvaardig\nde schouders op, en twijfel niet aan de dingen, onder voorwendsel\ndat gij er nooit van hebt hooren spreken.\"\n\n\"Wij zullen wel eens zien!\" antwoordde Ned Land, het hoofd\nschuddende. \"Maar ik zou niets liever dan aan dien doortocht gelooven;\nde Hemel geve dat hij ons inderdaad in de Middellandsche Zee brenge!\"\n\nDenzelfden avond dreef de Nautilus op 21\u00b0 30' N.B. aan de oppervlakte\nen naderde de Arabische kust. Ik zag Djeddah, de belangrijke\nstapelplaats voor de Egyptische. Syrische, Turksche en Indische\nwaren; ik kon vrij duidelijk de gebouwen en de schepen langs de\nkaden en op de reede onderscheiden. De zon, die vrij laag stond,\nscheen vlak op de huizen der stad, en deed er de witheid des te meer\nvan uitkomen. Buiten de stad duidden eenige houten en rieten hutten\nverblijf het der Bedou\u00efnen aan.\n\nWeldra verdween Djeddah uit het gezicht en de Nautilus dook weer\nonder het water, dat op dat oogenblik eenigszins phosphoriseerde.\n\nDen volgenden dag, 10 Februari, verschenen verschillende schepen,\ndie eene andere richting als wij volgden. De Nautilus zette haar\ntocht onder zee door, doch toen om twaalf uur, op het oogenblik dat\nde zonshoogte moest genomen worden, de zee verlaten was, kwamen wij\nweer boven.\n\nIk ging met Ned Land en Koenraad op het plat zitten. De oostkust was\ndoor den vochtigen mist nauwelijks zichtbaar.\n\nOp den rand der sloep geleund, spraken wij over koetjes en kalfjes,\ntoen Ned zijn hand uitstrekkende, zei:\n\n\"Ziet gij daar niets, mijnheer?\"\n\n\"Neen, Ned,\" antwoordde ik, \"maar gij weet wel dat ik uw oogen\nniet heb.\"\n\n\"Zie eens goed,\" hernam Ned, \"daar aan stuurboord v\u00f3\u00f3r ons uit,\nzoowat boven de lantaarn. Ziet gij daar geen voorwerp, dat zich\nschijnt te bewegen?\"\n\n\"Waarlijk,\" zei ik, na nauwkeurig te hebben toegezien, \"ik zie een\nlang zwartachtig lichaam op het water drijven.\"\n\n\"Een anderen Nautilus?\" vroeg Koenraad.\n\n\"Neen,\" antwoordde Ned, \"maar als ik mij niet sterk vergis, is het\neen zeedier.\"\n\n\"Zijn er walvisschen in de Roode Zee?\" vroeg Koenraad.\n\n\"Ja, mijn jongen,\" antwoordde ik, \"soms ontmoet men ze nog.\"\n\n\"Het is geen walvisch,\" zei de harpoenier, die het voorwerp niet\nuit het oog verloor. \"De walvisschen en ik zijn oude kennissen,\nen ik zou mij daarin met bedriegen.\"\n\n\"Laten wij maar wachten,\" merkte Koenraad op; \"de Nautilus gaat dien\nkant uit, en spoedig zullen wij zien wat het is.\"\n\nInderdaad, het zwarte voorwerp was weldra geen vier kilometer meer\nvan ons af. Het geleek op een groote klip midden in zee. Wat was\nhet? Ik kon het nog niet zeggen.\n\n\"O, het beweegt zich! het duikt!\" riep Ned Land uit, \"duizend duivels,\nwat is dat voor een dier? Het heeft geen gespleten staart zooals\nwalvisschen of potvisschen en de zwemvliezen lijken op stompen.\"\n\n\"Maar....?\" vroeg ik.\n\n\"Daar,\" riep de Amerikaan, \"nu ligt het dier op den rug met de borsten\nin de lucht!\"\n\n\"Het is een sirene!\" zei Koenraad, een wezenlijke sirene, als mijnheer\n't niet kwalijk neemt.\"\n\n\"De naam van sirene bracht mij op den weg, en ik begreep, dat dit\nbeest tot die orde van zeedieren behoorde, waarvan de fabel sirenen,\nhalf vrouw en half visch, gemaakt heeft.\"\n\n\"Neen,\" zei ik tot Koenraad, \"het is geen sirene, maar een zonderling\nbeest, waarvan er ternauwernood eenige exemplaren in de Roode zee\nzijn overgebleven. Het is een dugong.\"\n\nNed Land's oogen schitterden van begeerte op het zien van dit dier;\nzijn hand scheen gereed om het te harpoenen. Men zou zelfs gezegd\nhebben, dat hij in zee wilde springen, om het in zijn element te\nbestrijden.\n\n\"O, mijnheer!\" riep hij met een stem, die van aandoening beefde,\n\"zoo iets heb ik nog nooit gedood!\"\n\nZijn geheele ziel lag in dit woord,\n\nOp dat oogenblik kwam kapitein Nemo op het plat. Hij zag den dugong,\nbegreep de houding van den Amerikaan, en vroeg hem: \"Als ge een\nharpoen hadt, meester Land, zou die u dan niet in de hand branden?\"\n\n\"Zeker, mijnheer.\"\n\n\"En zoudt gij gaarne voor \u00e9\u00e9n dag uw ambacht van visscher weer\nopvatten, om dit dier bij de lijst te voegen van die gij reeds\ngetroffen hebt?\"\n\n\"Zeker zou ik dat graag.\"\n\nWelnu, gij kunt het eens probeeren.\"\n\n\"Dank u, mijnheer,\" riep Ned Land met schitterende oogen.\n\n\"Slechts dit raad ik u,\" hernam de kapitein, \"dat gij het dier zeker\ntreft, en dit in uw eigen belang.\"\n\n\"Is zulk een dugong dan gevaarlijk?\" vroeg ik, niettegenstaande het\nminachtend schouderophalen van Ned.\n\n\"Ja, soms,\" antwoordde de kapitein. \"Dit dier laat zijn aanvallers\nniet los, het werpt hun boot om. Maar met Ned Land is dat gevaar niet\nte vreezen. Zijn oog is juist, zijn arm zeker. Indien ik hem aanbeveel\nom dien dugong niet te missen, doe ik dat, omdat het een fijn stuk wild\nis, en ik weet wel, dat Ned niet afkeerig is van een lekker hapje.\"\n\n\"Zoo,\" zei de Amerikaan, \"veroorlooft dit dier zich ook al de weelde\nvan lekker te zijn?\"\n\n\"Ja, Ned; zijn vleesch wordt zeer gezocht, en men bewaart het in den\nMaleischen archipel voor vorstelijke tafels. Men jaagt dan ook zoo\nfel op dit uitmuntend dier, dat het, evenals zijns gelijke, de zeekoe,\nhoe langer zoo zeldzamer wordt.\n\n\"Als dit dier dan eens bij toeval het laatste van zijn soort was,\"\nvroeg Koenraad ernstig, \"zou het dan geen zaak zijn om het in het\nbelang der wetenschap te sparen?\"\n\n\"Misschien,\" hervatte de Amerikaan, \"doch in het belang van den kok\nom het te vangen.\"\n\n\"Doe het dan, meester Land,\" antwoordde de kapitein.\n\nOp dat oogenblik kwamen zeven mannen van de equipage, zwijgend en\nonverschillig als altijd, op het plat. Een van hen droeg een harpoen\nen een lijn zooals de walvischvaarders gebruiken. De sloep werd in zee\ngebracht; zes roeiers namen plaats op de banken, en de zevende ging\naan het roer zitten. Ned, Koen en ik namen op een achterbank plaats.\n\n\"Gaat gij niet mee, kapitein?\" vroeg ik.\n\n\"Neen, mijnheer, maar ik wensch u goede vangst.\"\n\nDe sloep stak af en door zes riemen voortgestuwd, naderde Zij snel den\ndugong, die op dat oogenblik ongeveer twee kilometer van den Nautilus\naf was. Op eenige kabellengten van het dier gekomen, roeiden wij\nlangzamer, en de riemen werden zoo stil mogelijk door het kalme water\nbewogen. Ned Land ging met zijn harpoen in de hand op de voorplecht\nder sloep staan. Gewoonlijk is zulk een harpoen bevestigd aan een lang\ntouw, dat snel afgewonden wordt als het gewonde dier met een harpoen\nin het lichaam vlucht. Maar thans was die lijn niet langer dan tien\nvadem, doch aan het einde zat een klein vaatje vast, dat drijvende\nde plaats moest aanwijzen, waar de dugong zich onder water bevond.\n\nIk was opgestaan en bekeek onzen vijand nauwkeurig. Deze dugong geleek\nveel op een zeekoe, het lange lichaam eindigde in een zeer langen\nstaart, en de zijvinnen hadden wezenlijke vingers aan de toppen. Het\nonderscheid tusschen dit dier en de zeekoe bestond daarin, dat het\nin de bovenkaak twee lange en puntige tanden had, welke aan elke\nzijde een naar buiten staand verdedigingswapen vormden. De dugong was\nbijzonder groot, want hij was niet minder dan zeven meter lang. Hij\nbewoog zich niet en scheen op het water te slapen, een omstandigheid,\ndie de vangst veel gemakkelijker maakte.\n\nDe sloep naderde voorzichtig tot op drie vadem; de riemen bleven\nstil liggen; ik stond half op; Ned Land drilde een weinig achterover\ngebogen, zijn harpoen met geoefende hand. Plotseling snorde deze, en\nhet dier verdween; het wapen, hoe krachtig ook geworpen, had zonder\ntwijfel niet getroffen.\n\n\"Duizend duivels!\" riep de woedende Amerikaan, \"ik heb hem niet\ngeraakt!\"\n\n\"Jawel,\" zei ik, \"het dier is gewond, daar drijft bloed; maar je\nwapen is hem niet in het lichaam blijven zitten.\"\n\n\"Mijn harpoen! mijn harpoen!\" riep Ned Land.\n\nDe matrozen begonnen weer te roeien, en de stuurman richtte de boot\nnaar het drijvende vaatje. Toen dit was opgevischt, begonnen wij het\ndier weer te vervolgen. Dit kwam van tijd tot tijd boven om adem\nte halen. De wond had het niet verzwakt, want het zwom bijzonder\nsnel. De sloep, door krachtige armen geroeid, vloog den dugong\nachterna. Verscheidene malen naderden wij hem tot op eenige vademen,\nen de Amerikaan hield zich gereed om hem te treffen, maar het beest\ndook dan plotseling, zoodat het onmogelijk was het te bereiken.\n\nMen begrijpe de woede van Ned Land. Hij wierp het ongelukkige dier de\nkrachtigste Amerikaansche vloeken naar den kop. Wij vervolgden het\neen uur lang, en ik begon te gelooven, dat het moeielijk zou zijn\nhet te vangen, toen de dugong op het noodlottig denkbeeld kwam zich\nte wreken; dit zou hem weldra berouwen. Hij snelde op de sloep aan\nom die aan te vallen. Dit ontging niet den Amerikaan.\n\n\"Let op!\" riep hij.\n\nDe stuurman zei eenige woorden in zijn vreemde taal, en waarschuwde\ndaarmee zijn mannen, zeker om op hun hoede te zijn. Toen de dugong\nop 7 meter van ons af was, hield hij stil, blies plotseling de lucht\nuit door zijn groote neusgaten, die niet vooraan maar boven op zijn\nsnuit geplaatst waren, en snelde met een sprong plotseling op ons aan.\n\nDe sloep kon den schok niet vermijden; half op zij geworpen, schepte\nzij water, dat moest worden uitgehoosd; gelukkig was zij, dank zij\nde behendigheid van onzen stuurman, alleen in de schuinte en niet\nrecht tegen een der zijden door het dier getroffen, zoodat zij niet\nwas gekanteld. Ned Land stond altijd op de plecht en doorkerfde het\nreusachtig monster met harpoensteken, doch het had de tanden over den\nrand der sloep geslagen en lichtte deze uit het water op, zooals de\nleeuw een bokje zou doen. Wij werden op elkander geworpen, en ik weet\nniet hoe dit wel zou ge\u00ebindigd zijn als de Amerikaan, die altijd nog\nwoedend op het beest was, het eindelijk niet in het hart had getroffen.\n\nIk hoorde de tanden langs de ijzeren platen der sloep knarsen, en\nde dugong verdween met den harpoen in het lichaam. Maar weldra kwam\nhet vaatje weer boven, en weinige oogenblikken daarna verscheen het\nlichaam van het dier, doch op den rug gekeerd. De boot roeide er heen,\nnam den dugong op sleeptouw, en keerde naar den Nautilus terug.\n\nMen moest zware en sterke takels gebruiken om het dier op het plat te\nhijschen; het woog 5000 kilogram; men sneed het in tegenwoordigheid\nvan den harpoenier in stukken, omdat deze er op gesteld was al de\nbijzonderheden van die bewerking te volgen. Denzelfden dag diende de\nhofmeester mij aan het diner eenige plakken van het vleesch van den\ndugong voor, dat door den kok zeer lekker was gereed gemaakt. Ik vond\nhet uitmuntend en beter dan kalfs- zelfs rundvleesch.\n\nDen volgenden dag, 11 Februari, werd de kombuis van den Nautilus\nnogmaals van lekker wildbraad voorzien; een vlucht zeezwaluwen sloeg\nop den Nautilus neer; het was een soort zwaluw, die bijzonder in\nEgypte te huis behoort, met zwarten bek, grijzen en gespikkelden kop,\nmet witte vlekjes om het oog, met grijzen rug, vleugels en staart,\nwitte borst en buik en roode pootjes. Ook vingen wij eenige dozijnen\nNijleenden, wilde vogels met sterken smaak, wier kop en hals wit met\nzwarte vlekken zijn.\n\nDe snelheid van den Nautilus was toen middelmatig. Hij vorderde maar\nlangzaam; ik merkte op, dat het water der Roode zee hoe langer hoe\nminder zout werd, naarmate wij Suez naderden.\n\nTegen vijf uur 's avonds waren wij op de hoogte van kaap Ras Mohammed;\nzij vormt het uiteinde van Steenachtig Arabi\u00eb, en ligt tusschen de\ngolven van Suez en Akabah.\n\nDe Nautilus voer de straat van Jubal binnen, die ons in de golf van\nSuez brengen moest. Ik zag duidelijk een hoogen berg, die boven de\nkaap uitstak; het was de Horeb en de Sina\u00ef op wiens top Mozes God van\naangezicht tot aangezicht had gezien, en dien men steeds voorstelt\nals door bliksemstralen omhuld.\n\nOm zes uur ging de Nautilus, dan eens op, dan onder het water, voorbij\nTor, dat achter in een baai ligt, welker water rood gekleurd schijnt,\nzooals de kapitein reeds gezegd had. Toen viel de nacht in te midden\nvan een doffe stilte, somtijds slechts afgebroken door het geschreeuw\nvan den pelikaan, of van eenigen nachtvogel, of door het geluid van de\nbranding tegen de rotsen en het verwijderd gerucht van een stoomboot,\ndie de golven met raderen of schroef doorkliefde.\n\nVan acht tot negen uur bleef de Nautilus eenige meters diep onder\nwater. Volgens mijn berekening moesten wij zeer dicht bij Suez zijn;\ndoor de ramen van den salon zag ik de rotsen, die door ons electrisch\nlicht helder werden beschenen; het was alsof het zeewater hoe langer\nhoe nauwer werd.\n\nKwart voor negen kwam het schip weer boven. Ik ging op het\nplat. Ongeduldig om door den tunnel te komen, kon ik niet lang stil\nblijven staan, en ademde de frissche zeelucht in. Weldra bemerkte ik\nin de duisternis een klein lichtje, dat dof door den nevel schijnend,\nop een kilometer voor ons zichtbaar was.\n\n\"Een drijvende vuurbaak!\" zei een stem naast mij. Ik keerde mij om\nen herkende den kapitein.\n\n\"Het is het drijvend licht van Suez,\" zei hij: \"wij zullen nu spoedig\naan den ingang van den tunnel zijn.\"\n\n\"Die ingang moet niet gemakkelijk wezen?\"\n\n\"Neen, mijnheer. Ook ben ik gewoon dan zelf aan het roer te gaan. Als\ngij nu naar beneden wilt, mijnheer Aronnax, dan kan de Nautilus in\nzee duiken, om niet eer weer aan de oppervlakte te verschijnen v\u00f3\u00f3r\nwij den tunnel door zijn.\"\n\nIk volgde den kapitein. Het luik ging dicht; de waterbakken werden\ngevuld, en het vaartuig zonk ongeveer tien meter onder de golven. Toen\nik naar mijn kamer wilde gaan, hield Nemo mij staande.\n\n\"Zeg eens, mijnheer de professor,\" zet hij, \"zoudt gij mij gaarne in\nden stuurstoel willen vergezellen?\"\n\n\"Ik durfde het u niet te vragen,\" antwoordde ik.\n\n\"Kom maar mee, dan zult gij al het mogelijke van deze onderzeesche\nvaart zien.\"\n\nDe kapitein bracht mij naar de middeltrap; halverwege opende hij een\ndeur, volgde een bovengang, en kwam in den stuurstoel, die zooals\nmen weet aan het einde van het plat boven in het vaartuig lag.\n\nHet was een hut van zes voet in het vierkant, ongeveer zooals de\nstuurlieden aan boord van de stoombooten op de Mississippi en den\nHudson hebben. In het midden stond een vertikaal rad, dat ingreep in\nde takels van het roer, dat tot achter onder den Nautilus reikte. Vier\ngroote lenzen, in de vier zijden van de hut aangebracht, lieten den\nstuurman naar alle zijden vrijen uitkijk.\n\nDe hut was donker, maar weldra was ik aan de duisternis gewoon, en toen\nzag ik ook den stuurman, een krachtig man, die de velgen van het rad\nvasthield. Buiten de hut was de zee helder verlicht door de lantaarn,\ndie achter den stuurstoel, aan de andere zijde van het plat stond.\n\n\"Nu gaan wij den doorgang zoeken,\" zei kapitein Nemo.\n\nElectrische draden verbonden den stuurstoel met de machinekamer en\nvan daar kon de kapitein aan zijn Nautilus dus zoowel richting als\nbeweging geven. Hij drukte op een metalen knop en aanstonds werd de\nsnelheid verminderd.\n\nIk beschouwde in stilte den hoogen en steilen rotsmuur waar wij langs\nvoeren; wij volgden dien gedurende een uur en bleven er in den regel\nslechts een paar meter van verwijderd. De kapitein hield het oog\ngeen enkel oogenblik afgewend van het kompas, dat in een ring aan den\nzolder hing; op een enkel teeken veranderde de stuurman elk oogenblik\nde richting van den Nautilus. Ik zat bij het glas aan bakboordzijde,\nen zag prachtige koralen, zo\u00f6phyten, zeegrassen, schaaldieren, die\nhunne lange pooten uit de spleten der rots staken, enz.\n\nKwart over tienen nam de kapitein zelf het stuurrad in handen. Een\nbreede, donkere en diepe galerij opende zich voor ons; de Nautilus\nliep die stoutmoedig binnen. Ik hoorde langs de wanden van het schip\neen ongewoon geraas, het was het water van de Roode Zee, dat door den\nhellenden tunnel naar de Middellandsche Zee stroomde. De Nautilus\nvolgde pijlsnel dien stroom, niettegenstaande de inspanning der\nmachine, die de schroef in omgekeerde richting deed werken.\n\nOp de muren van den nauwen doorgang zag ik niets dan schitterende en\nvurige strepen, door het electrisch licht en de snelheid van de vaart\nvoortgebracht. Mijn hart klopte hevig; ik hield de handen tegen de\nborst gedrukt.\n\n\"Vijf minuten over half elf gaf de kapitein het stuurrad weer over,\nen zich naar mij wendend, zei hij:\n\n\"De Middellandsche Zee!\"\n\nIn minder dan twintig minuten was de Nautilus, door den stroom\nmedegesleept, onder de landengte van Suez doorgevaren.\n\n\n\nHOOFDSTUK XXX\n\nDe Grieksche Archipel.\n\nDen volgenden dag, 12 Februari, kwam de Nautilus bij het krieken van\nden dag weer boven. Ik haastte mij naar het plat. Op drie kilometer\nzuidwaarts van ons zag ik den vagen omtrek der kust van Pelusium; een\nstroom had ons van de eene zee naar de andere gevoerd; maar die tunnel,\nreeds moeielijk om af te varen, moest onmogelijk op te varen zijn.\n\nTegen zeven uur kwamen Ned en Koenraad weer bij mij; de beide\nonafscheidelijke vrienden hadden stil geslapen, zonder zich met de\nheldendaden van den Nautilus te bemoeien.\n\n\"Welnu, mijnheer de natuurkenner,\" vroeg de Amerikaan op spottenden\ntoon, \"waar is nu de Middellandsche Zee?\"\n\n\"Wij varen op haar oppervlakte, vriend Ned.\"\n\n\"Wat,\" vroeg Koenraad, \"van nacht?...\"\n\n\"Jawel, van nacht zijn wij in eenige minuten onder de onovergankelijke\nlandengte heengevaren.\"\n\n\"Ik geloof er niets van,\" antwoordde de Amerikaan.\n\n\"Gij hebt ongelijk, Ned,\" hernam ik; \"de lage kust, daar in het zuiden\nzichtbaar, is de Egyptische kust.\"\n\n\"Vertel dat aan anderen, mijnheer,\" zei de stijfhoofdige Amerikaan.\n\n\"Maar als de professor het toch verzekert,\" bevestigde Koenraad,\n\"moet je mijnheer gelooven.\"\n\n\"Bovendien, Ned, kapitein Nemo heeft mij zijn tunnel leeren kennen,\nen ik was bij hem in de hut van den stuurman, toen hij zelf den\nNautilus door dezen nauwen doorgang stuurde.\"\n\n\"Hoor je het, Ned?\" zei Koenraad.\n\n\"En jij, die zulke goede oogen hebt, Ned,\" voegde ik er bij, \"kunt\nde havenhoofden van Port-Said zien, die ver in zee vooruitsteken.\"\n\nDe Amerikaan keek nauwkeurig toe.\n\n\"Inderdaad,\" zei hij, \"gij hebt gelijk, mijnheer de professor, en uw\nkapitein is een baas; wij zijn waarachtig in de Middellandsche Zee;\ngoed, laat ons dus nu eens over onze zaken spreken, maar dat vooral\nniemand ons hoore!\"\n\nIk zag wel waar de Amerikaan heen wilde; in allen gevalle achtte ik\nhet beter er over te praten, omdat hij het begeerde, en wij gingen\nmet ons drie\u00ebn bij de lantaarn zitten, waar wij minder gevaar liepen\ndoor den golfslag bespat te worden.\n\n\"Welnu, Ned, nu luisteren wij naar u,\" zei ik; \"wat hebt gij te\nvertellen?\"\n\n\"Wat ik u te vertellen heb is dood eenvoudig,\" antwoordde de Amerikaan;\n\"wij zijn in Europa, en voordat de luimen van kapitein Nemo ons naar\nde Poolze\u00ebn of den Grooten Oceaan terugvoeren, wil ik den Nautilus\npoetsen.\"\n\nIk beken, dat dergelijke gesprekken met Ned Land mij altijd in\nverlegenheid brachten. Ik wilde de vrijheid mijner makkers op geenerlei\nwijze beletten, doch ik verlangde nog volstrekt niet den kapitein\nte verlaten. Door toedoen ven hem en zijn vaartuig vermeerderde ik\ndagelijks mijn kennis van de zee, en ik bewerkte mijn boek over de\ndiepte in dit element zelf. Zou ik ooit zulk een gelegenheid weer\nvinden, om de wonderen van den Oceaan te kunnen aanschouwen? Neen,\nzeker niet! Ik kon mij dus niet vereenigen met het denkbeeld den\nNautilus vaarwel te zeggen, voordat ik den kring mijner onderzoekingen\nover den geheelen omtrek der aarde voltooid had.\n\n\"Vriend Ned,\" zeide ik, \"antwoord mij eens openhartig; verveelt gij\nu aan boord? Hebt j' er spijt van dat het lot je in de macht van\nkapitein Nemo heeft gebracht?\"\n\nDe Amerikaan zweeg eenige oogenblikken; toen sloeg hij de armen over\nelkander en zei: \"Eerlijk gesproken, heb ik geen berouw van die\nonderzeesche reis; ik ben in mijn schik ze meegemaakt te hebben;\nmaar nu ik haar gemaakt heb, moet er ook een einde aan komen; zoo\ndenk ik er over.\"\n\n\"Er zal een eind aan komen, Ned.\"\n\n\"Waar en wanneer?\"\n\n\"Waar? dat weet ik niet. Wanneer? kan ik ook niet zeggen, doch ik\nveronderstel dat deze reis zal eindigen, als de zee ons niets meer\nleeren kan. Al wat in deze wereld een begin heeft, moet noodwendig\nook een einde hebben.\"\n\n\"Ik denk als mijnheer,\" voegde Koenraad er bij, \"en het is zeer licht\nmogelijk dat, na alle zee\u00ebn van den aardbol doorkruist te hebben,\nde kapitein ons allen drie ons afscheid geeft.\"\n\n\"Ja wel,\" zei de Amerikaan, \"of de volle laag.\"\n\n\"Overdrijf nu niet, meester Land,\" hernam ik. \"Wij hebben niets van\nden kapitein te vreezen, maar ik deel ook niet in het gevoelen van\nKoenraad. Wij kennen het geheim van den Nautilus, en ik denk niet\ndat de kapitein, door ons de vrijheid te schenken, er gemakkelijk\ntoe zal overgaan dat geheim door ons wereldkundig te maken.\"\n\n\"Maar wat verwacht gij dan?\" vroeg Ned.\n\n\"Dat er zich omstandigheden zullen voordoen, waarvan wij kunnen en\nmoeten gebruik maken, en dat evengoed over zes maanden als thans.\"\n\n\"'t Zou wat!\" zei Ned Land. \"En waar zullen wij over zes maanden zijn,\nmijnheer de natuuronderzoeker?\"\n\n\"Misschien hier of misschien bij China. Je weet het, dat de Nautilus\neen groote snelheid bezit; hij doorklieft het water als een vogel\nde lucht; hij vreest geen druk bezochte zee\u00ebn. Wie zegt je dat hij\nde kusten van Frankrijk, Engeland of Amerika niet zal naderen, waar\nwij ten minste even goed een vlucht kunnen beproeven als hier?\"\n\n\"Mijnheer Aronnax,\" antwoordde de Amerikaan, uw redeneering rust op\nverkeerden grondslag. U spreekt in het toekomende: \"dan zullen wij\nhier of daar zijn!\" maar ik spreek in het tegenwoordige; \"wij zijn\nhier en wij moeten daarvan gebruik maken.\"\n\nIk werd door de logica van Ned Land in het nauw gebracht, en ik\nvoelde dat ik op dat punt geslagen werd. Ik wist niet meer, welke\nbewijsgronden ik voor mijn stelling moest aanvoeren.\n\n\"Mijnheer,\" hervatte Ned, \"veronderstellen wij eens het onmogelijke,\ndat namelijk de kapitein u heden de vrijheid aanbood, zoudt gij\ndie aannemen?\"\n\n\"Ik weet het niet,\" antwoordde ik.\n\n\"En als hij er bijvoegde dat het aanbod, dat u heden gedaan werd,\nnimmer weer herhaald zou worden, zoudt gij dat aannemen?\"\n\nIk antwoordde niet.\n\n\"En wat denkt vriend Koen er van?\" vroeg Ned Land.\n\n\"Vriend Koen,\" antwoordde deze bedaard, \"heeft niets te zeggen. Evenals\nzijn meester en zijn vriend Ned, is hij ongehuwd. Vrouw, kinderen en\nbloedverwanten wachten in zijn vaderland niet op hem. Hij is in dienst\nvan mijnheer, hij denkt als mijnheer, hij spreekt als mijnheer, en\ntot zijn spijt behoeft men op hem niet te rekenen om een meerderheid\nte verkrijgen. Er zijn dus maar twee personen: mijnheer aan den eenen\nen Ned Land aan den anderen kant. Nu hij dit gezegd heeft, luistert\nvriend Koen weer toe en is gereed de aanteekeningen er bij te maken.\"\n\nIk moest onwillekeurig glimlachen, toen ik Koenraad zijn persoon zoo\ngeheel hoorde wegcijferen; de Amerikaan echter moest blijde zijn hem\nniet tegen zich te hebben.\n\n\"Welnu, mijnheer,\" zei Ned Land, \"omdat Koenraad dus niet bestaat\nkunnen wij met ons beiden de zaak afhandelen. Ik heb gesproken,\nu hebt geluisterd: wat hebt u te antwoorden?\"\n\nIk moest noodwendig een beslissing nemen, en uitvluchten stuitten\nmij tegen de borst.\n\n\"Vriend Ned,\" zei ik, \"ziehier mijn antwoord: Je hebt gelijk en mijn\nbewijzen houden tegenover de uwe geen steek. Gij moet op den goeden\nwil van kapitein Nemo niet rekenen; de voorzichtigheid verbiedt\nhem ons de vrijheid terug te geven; derhalve gebiedt deze deugd ons\nom van de eerste de beste gelegenheid om den Nautilus te verlaten,\ngebruik te maken.\"\n\n\"Goed, mijnheer Aronnax, dat is verstandig gesproken.\"\n\n\"Slechts \u00e9en opmerking,\" zei ik, \"een enkele: de gelegenheid moet\ngoed zijn; onze eerste poging om te vluchten moet gelukken; want doet\nzij het niet, dan zullen wij de gelegenheid waarschijnlijk nooit weer\nkrijgen, en kapitein Nemo zal het ons niet vergeven.\"\n\n\"Dat is alles heel juist,\" antwoordde de Amerikaan; \"maar uw opmerking\nis toepasselijk op elke poging om te ontvluchten, hetzij die plaats\nhebbe over twee jaar of over twee dagen. Derhalve blijft altijd de\nvraag deze: als een gunstige gelegenheid zich voordoet, moet men er\nvan gebruik maken?\"\n\n\"Juist; en zul je me nu eens zeggen, Ned, wat je door een gunstige\ngelegenheid verstaat?\"\n\n\"Deze: dat de Nautilus wel in een somberen nacht kort bij eenige\nEuropeesche kust komt.\"\n\n\"En zou je dan met zwemmen je trachten te redden?\"\n\n\"Ja, als wij dicht genoeg bij de kust waren en de Nautilus aan de\noppervlakte dreef; doch zeker niet als wij te ver van land waren en\nhet vaartuig onder water voer.\"\n\n\"En wat zou je in dit geval doen?\"\n\n\"Dan zou ik trachten me van de sloep meester te maken: ik weet ermee\nom te gaan; wij gaan er binnen in zitten en als wij de ijzeren bouten\ner uit hebben geschroefd, rijzen wij naar de oppervlakte, zonder dat\nzelfs de stuurman onze vlucht zou bemerken.\"\n\n\"Goed, Ned, loer dus op die gelegenheid; maar vergeet niet, dat een\nmislukking ons verderf zou zijn.\"\n\n\"Ik zal dit niet vergeten, mijnheer!\"\n\n\"En wil je nu weten, Ned, wat ik over je plan denk?\"\n\n\"Graag, mijnheer Aronnax.\"\n\n\"Welnu, ik denk, (ik zeg niet: ik hoop) dat deze gunstige gelegenheid\nzich nimmer zal voordoen.\"\n\n\"Waarom niet?\"\n\n\"Omdat de kapitein zich niet ontveinzen kan, dat wij niet alle hoop\nhebben opgegeven om onze vrijheid te herkrijgen, en dat hij wel op\nzijn hoede zal zijn, vooral als wij in het gezicht der Europeesche\nkust varen.\"\n\n\"Ik denk zooals mijnheer,\" zei Koenraad.\n\n\"Wij zullen wel eens zien,\" antwoordde Ned Land, die met een\nvastberaden gelaat het hoofd schudde.\n\n\"En nu, Ned,\" voegde ik er bij, \"zullen wij verder er over zwijgen:\ngeen woord meer er over. Den dag waarop je gereed zult zijn, zul je\nons waarschuwen en wij volgen je. Ik verlaat mij geheel op je.\"\n\nDit gesprek, dat later zulke zwaarwichtige gevolgen hebben moest,\neindigde hiermede. Ik moet nu bekennen, dat de gebeurtenissen mijn\nvoorspelling, tot groote teleurstelling van den Amerikaan, schenen\nte bevestigen. Wantrouwde de kapitein ons in die druk bevaren zee\u00ebn,\nof wilde hij zich slechts onttrekken aan het oog der tallooze schepen\nvan allerlei nati\u00ebn, die de Middellandsche Zee doorkliefden? Ik weet\nhet niet, maar meestentijds bleef hij onder water en ver van  de\nkust. De Nautilus kwam soms slechts even boven, zoodat de uitkijk van\nden stuurman ternauwernood uit het water stak, of wij voeren op groote\ndiepte, daar wij tusschen den Griekschen archipel en Klein-Azi\u00eb zelfs\nop 2000 meter den bodem niet konden bereiken.\n\nZoo wist ik niet anders dat wij het eiland Carpathos, een van de\nSporaden, langs voeren, dan door het vers van Virgilius, dat kapitein\nNemo aanhaalde toen hij met den vinger op de kaart wees:\n\n\n    \"Est in Carpathio Neptuni gurgite vates,\n    Coeruleus Proteus....\"\n\n\nHet was inderdaad de gewezen verblijfplaats van Proteus, den\nouden herder der kudden van Neptunus, thans het eiland Scarpanto,\ntusschen Rhodus en Creta. Ik zag door het raam van den salon alleen\nde granietrotsen, waarop het rust.\n\nDen volgenden dag, 14 Februari, besloot ik eenige uren te besteden\naan het bestudeeren van de visschen uit dien archipel; maar om de\neen of andere reden bleven de wanden vast gesloten. Toen ik naging\nop welke hoogte de Nautilus zich bevond, merkte ik op, dat wij naar\nCandia voeren. Op het oogenblik dat ik mij op de Abraham Lincoln\nhad ingescheept, was dit geheele eiland in opstand gekomen tegen de\nTurksche overheersching; maar ik wist volstrekt niet wat er van dien\nopstand tot heden toe geworden is, terwijl de kapitein, die geen\ngemeenschap met het land onderhield, mij het zeker niet zou hebben\nkunnen zeggen.\n\nIk zinspeelde dus in het geheel niet op deze gebeurtenis, toen ik dien\navond met hem alleen in den salon was. Bovendien kwam het mij voor\ndat hij stil was en afgetrokken. Toen gaf hij, tegen zijn gewoonte,\nbevel om de wanden open te schuiven, en hij liep van het eene glas naar\nhet andere, om het water nauwkeurig te beschouwen. Waarom? Ik kon het\nniet raden, en ik hield mij enkel bezig met de visschen te beschouwen,\ndie ons voorbij zwommen. Ik zag onder anderen drie centimeter lange\ncheilonen, kleine visschen met doorschijnende schubben, loodkleurig\nen met roode vlekjes; zij eten veelal zeeplanten, waardoor zij een\nuitstekenden smaak hebben; die vischjes waren bij de lekkerbekken te\nRome zeer gezocht; hunne ingewanden met zeeslakkenmelk, pauwenhersens\nen papegaaientongetjes klaar gemaakt, vormden den goddelijken schotel,\ndie Vitellius in verrukking bracht. Een andere zeebewoner uit deze\nstreken bracht mij de oudheid nogmaals in herinnering. Het was de\nremora, die zich aan den buik der haaien vasthecht en z\u00f3\u00f3 medezwemt;\nvolgens het beweren der ouden kon deze kleine visch, als hij zich\naan de kiel van een schip hechtte, het in de vaart tegenhouden,\nen toen een van deze dieren in den slag van Actium het schip van\nAntonius tegenhield, maakte het daardoor de verovering voor Augustus\ngemakkelijk. Waarvan hangt toch dikwijls het lot der volken af!\n\nMijn oogen konden zich van al die wonderen der zee niet afwenden,\ntoen ik door een onverwachte verschijning werd getroffen.\n\nMidden in zee verscheen plotseling een man, een duiker, die een\nklein leeren zakje aan zijn gordel droeg. Het was geen lijk, dat met\nden stroom voortdreef, het was een levend mensch, die met krachtige\nhand voortzwom, en nu en dan verdween, om aan de oppervlakte adem te\nscheppen, doch aanstonds weer naar beneden dook. Ik keerde mij met\nbewogen stem tot den kapitein: \"Een man een drenkeling!\" riep ik,\n\"wij moeten hem redden!\" De kapitein antwoordde niet en kwam bij\nhet raam. De man zwom naar ons toe, drukte het gelaat tegen het glas\nen keek ons aan. Tot mijn groote verbazing gaf de kapitein hem een\nteeken; de duiker gaf met een wenk antwoord, steeg onmiddellijk naar\nboven en kwam niet weer terug.\n\n\"Verontrust u niet,\" zei de kapitein. \"Het is Nikolaas van kaap\nMatapan, de Visch bijgenaamd. Hij is op al de Cycladen goed bekend;\neen voortreffelijk duiker! Het water is zijn element, en hij leeft\ner meer in dan op het land, want hij gaat onophoudelijk van het eene\neiland naar het andere, tot zelfs naar Kreta.\"\n\n\"Kent gij hem, kapitein?\"\n\n\"Waarom niet, mijnheer?\"\n\nToen de kapitein dit gezegd had, ging hij naar een kast, dicht bij\nhet linker raam van den salon. Bij dit meubel zag ik een met ijzer\nbeslagen kist staan, op wier deksel een koperen plaat was bevestigd\nmet het opschrift: \"Mobilis in mobile.\"\n\nZonder op mijn tegenwoordigheid te letten, opende de kapitein de\nkast; het was een soort geldkist die een groot aantal gouden staven\nbevatte. Waar kwam dat kostbaar metaal vandaan? Waar haalde de kapitein\nhet en wat zou hij er mee doen?\n\nIk zei geen woord, ik keek slechts toe. Kapitein Nemo nam de staven\n\u00e9en voor \u00e9en en schoof ze geregeld in een kist, die hij er geheel mede\nvulde. Ik hield het er voor, dat deze meer dan duizend kilogrammen\ngoud bevatte, dat is te zeggen voor ongeveer drie millioen franken.\n\nDe kist werd goed gesloten, en de kapitein schreef er een adres op\nmet Grieksche letters. Toen dit gedaan was, drukte hij op een knop,\ndie door middel van een draad gemeenschap had met het verblijf der\nequipage. Er verschenen acht man, die niet zonder veel moeite de kist\nuit den salon droegen; toen hoorde ik dat zij die met takels de groote\ntrap optrokken.\n\nOp dit oogenblik wendde kapitein Nemo zich tot mij:\n\n\"En gij zeidet, mijnheer de professor?\" vroeg hij.\n\n\"Ik zei niets, kapitein.\"\n\n\"Dan wensch ik u een goeden nacht, mijnheer,\" en daarop verliet hij\nden salon. Ik ging, zooals men denken kan, zeer nieuwsgierig naar mijn\nkamer. Ik zocht verband tusschen de verschijning van den zwemmer en\ndie met goud gevulde kist. Weldra voelde ik aan eenige slingering,\ndat de Nautilus uit de diepte naar boven kwam en aan de oppervlakte\ndreef. Toen hoorde ik op het plat loopen; ik begreep, dat men de\nsloep los maakte en in zee bracht; een oogenblik stiet zij tegen\nden Nautilus en toen was alles stil. Twee uren daarna hoorde ik\nweer hetzelfde geraas en hetzelfde geloop. De sloep werd aan boord\ngeheschen en vastgeschroefd, waarna de Nautilus weer in de diepte zonk.\n\nDerhalve waren die schatten aan hun adres bezorgd. Waar en wie was\nde zaakgelastigde van den kapitein?\n\nDen volgenden dag vertelde ik aan Ned en Koenraad wat er dien nacht\ngebeurd was en mijn nieuwsgierigheid zeer had opgewekt. Mijn makkers\nwaren niet minder verbaasd dan ik.\n\n\"Maar waar haalt hij die millioenen van daan?\" vroeg Ned Land. Daarop\nkon ik geen antwoord geven. Ik ging na het ontbijt naar den salon en\nzette mij aan het werk; ik bleef tot vijf uur zitten schrijven. Of\nik het aan mijn lichaamstoestand moest toeschrijven wist ik niet,\ndoch ik voelde op dat oogenblik een groote hitte, zoo zelfs, dat ik\nmijn bovenkleed moest uitdoen. Ik begreep er niets van, want wij\nwaren op geen hooge breedte, en bovendien kon de Nautilus, die op\nvrij groote diepte voer, geen hinder hebben van hooge temperatuur. Ik\nkeek eens op den manometer; deze wees een diepte van twintig meter,\nwaar dus de warmte van den dampkring niet meer kon doordringen.\n\nIk ging voort met mijn werk, doch de hitte werd bijna onverdraaglijk.\n\n\"Zou er brand aan boord zijn?\" vroeg ik mij zelven af.\n\nIk wilde den salon verlaten, toen kapitein Nemo binnentrad; hij ging\nnaar den thermometer, keek dien na en zei:\n\n\"Twee-en-veertig graden.\"\n\n\"Dat merk ik, kapitein,\" antwoordde ik; \"en als die warmte nog\ntoeneemt, zullen wij die niet meer kunnen verdragen.\"\n\n\"Och, mijnheer, die warmte zal niet vermeerderen, als wij het niet\nwillen.\"\n\n\"Kunt u die dan naar willekeur regelen?\"\n\n\"Neen, maar ik kan mij van het punt verwijderen waar zij ontstaat.\"\n\n\"Komt zij dan van buiten?\"\n\n\"Zonder twijfel; wij varen in een stroom van kokend water.\"\n\n\"Is het mogelijk?\" riep ik uit.\n\n\"Kijk maar.\"\n\nDe wanden openden zich, en ik zag dat het water om den Nautilus\ngeheel wit was. Zwaveldampen ontwikkelden zich in de zee, die als\nin een ketel kookte. Ik hield mijn hand tegen het glas, doch dit was\nz\u00f3o heet, dat ik de hand terugtrok.\n\n\"Waar zijn wij?\" vroeg ik.\n\n\"Bij het eiland Santorino, mijnheer de professor,\" antwoordde de\nkapitein, \"en juist in het kanaal dat Nea-Kameni van Palea-Kameni\nscheidt. Ik heb u het zonderling schouwspel van een onderzeesche\nvulkanische uitbarsting willen doen zien.\"\n\n\"Ik dacht,\" zei ik, \"dat de vorming van deze nieuwe eilanden afgeloopen\nwas.\"\n\n\"Niets is ooit in deze vulkanische streken afgeloopen,\" antwoordde\nNemo, \"en de aarde wordt hier altijd door onderaardsch vuur in beweging\ngebracht. In het negentiende jaar onzer jaartelling verscheen, volgens\nCassiodorus en Plinius, een nieuw eiland, Theia of het Goddelijke\ngenaamd, op dezelfde plaats waar zich kortelings nieuwe eilandjes\nhebben gevormd. Later verdween het onder de golven, om in het jaar 69,\nnog eens te verschijnen en nog eenmaal te verdwijnen. Sedert dien tijd\ntot op onze dagen bespeurde men geen vulkanische werking, totdat op 3\nFebruari 1866 een nieuw eilandje, waaraan men den naam van George gaf,\nin de nabijheid van Nea-Kameni, te midden van zwaveldampen opsteeg\nen zich drie dagen later daaraan vasthechtte. Zeven dagen later,\n13 Februari, verscheen het eilandje Aphroessa, door een kanaal van\ntien meter breed van Nea-Kameni gescheiden. Ik was juist in deze\nzee toen het verschijnsel zich voordeed, en ik heb het in alle\nbijzonderheden kunnen nagaan. Het eilandje Aphroessa was rond, had\ndrie honderd meter in doorsnede en was tien meter hoog. Het bestond\nuit zwarte, glasachtige lava, met stukken veldspaat vermengd. Eindelijk\nvertoonde zich den 10den Maart een veel kleiner eiland, Reka genaamd,\nbij Nea-Kameni, en sedert dien tijd hebben zich deze drie eilandjes\nvereenigd en vormen op dit oogenblik \u00e9en geheel.\"\n\n\"En het kanaal waarin wij ons thans bevinden?\" vroeg ik.\n\n\"Hier is het,\" zei de kapitein, terwijl hij het mij op een kaart\nvan den Archipel aanwees; \"gij ziet, dat ik er de nieuwe eilandjes\nheb opgezet.\"\n\n\"Maar dit kanaal zal zich eens vullen?\"\n\n\"Dat is zeer waarschijnlijk, mijnheer Aronnax, want sedert 1866 zijn\ner nog acht kleine lava-eilandjes tegenover de haven St. Nicolaas\nop Palea-Kameni verrezen. Het is dus waarschijnlijk dat Nea en Palea\nzich vrij spoedig zullen vereenigen. Indien in den Grooten Oceaan de\nkoralen landen vormen, dan zijn het hier vulkanische uitbarstingen:\nzie eens, mijnheer, wat er hier onder de eilanden geschiedt.\"\n\nIk kwam weer bij het raam; de Nautilus bewoog zich niet meer; de\nhitte werd ondraaglijk; de zee werd rood in plaats van wit, door de\naanwezigheid van ijzerzouten. Niettegenstaande de salon zeer dicht\ngesloten was, drong een onverdraaglijke zwavellucht tot ons door,\nen ik zag vuurroode vlammen, die het electrisch licht verdoofden. Ik\nzweette, ik stikte bijna, ik dacht dat ik gebraden werd.\n\n\"Wij kunnen niet langer in dit kokend water blijven,\" zei ik tot\nden kapitein.\n\n\"Neen, dat zou onvoorzichtig zijn,\" antwoordde Nemo bedaard. Een bevel\nwerd gegeven, de Nautilus zette zich weer in beweging en verwijderde\nzich van dien oven, waarbij hij het niet langer ongestraft had kunnen\nuithouden. Een kwartier later haalden wij weer adem aan het oppervlak\nder zee.\n\nIk dacht er toen aan, dat, zoo Ned Land een dezer streken had\nuitgekozen om te vluchten, wij zeker niet levend uit deze vuurzee\nzouden gekomen zijn.\n\nDen volgenden dag, 16 Februari, verlieten wij dit gedeelte der zee,\ndat tusschen Rhodus en Alexandri\u00eb soms een diepte van 3000 meter\nheeft, en de Nautilus Cerigo rechts latende liggen, verlieten wij\nden Griekschen Archipel, na om kaap Matapan te zijn heengevaren.\n\n\nHOOFDSTUK XXXI\n\nDoor de Middellandsche Zee in twee dagen.\n\nDe Middellandsche Zee, de blauwe zee bij uitnemendheid, omringd\ndoor kusten waarop oranjeboomen, alo\u00eb's, cactussen en pijnboomen\ngroeien en mirten hunne welriekende geuren verspreiden, waarlangs\nruwe bergen hunne toppen hemelwaarts verheffen, waarboven het zuiver\nen doorschijnend luchtazuur zich welft, de zee, die onophoudelijk\ndoor stormen of door onderaardsch vuur in beweging wordt gebracht,\nis voortdurend het slagveld, waar Neptunus en Pluto elkander het\nwereldgebied betwisten. Aan haar oevers en op haar golven wordt de\nmensch in een van de krachtigste luchtstreken van den aardbodem als\nwedergeboren.\n\nDoch hoe schoon die zee ook zij, ik heb maar een vluchtig overzicht\nkunnen nemen van dat waterbekken, dat twee millioen vierkante kilometer\noppervlakte beslaat. De kennis van den kapitein hielp mij hier ook\nweinig, want die raadselachtige persoon verscheen bij deze snelle\nvaart geen enkele maal. Ik schat den afstand, dien de Nautilus onder\nzee aflegde, op ongeveer 2400 kilometer, en deze reis legde hij in\ntweemaal vierentwintig uren af. Na den 16den Februari de Grieksche\nwateren verlaten te hebben, waren wij den 18den, bij het opkomen van\nde zon, reeds door de straat van Gibraltar. Het was mij daardoor vrij\nduidelijk dat deze Middellandsche Zee, besloten tusschen bewoonde\nlanden, die hij wilde ontvluchten, den kapitein bijzonder onaangenaam\nmoest zijn. Hare golven en koeltjes wekten waarschijnlijk bij hem al\nte veel droeve herinneringen, mogelijk al te veel leed op. Hij kon\nzich hier met zijn vaartuig niet zoo vrij bewegen als in den Oceaan,\nen zijn Nautilus voelde zich tusschen de te nabij elkander liggende\nAfrikaansche en Europeesche kusten te bekneld. Wij hadden een snelheid\nvan vijfenveertig kilometer in het uur. Het spreekt van zelf dat Ned\nLand, tot zijn groote spijt, zijn ontvluchtingsplannen moest opgeven;\nhij kon zich van de sloep niet bedienen, nu deze werd meegesleept\nmet een vaart van ongeveer twaalf meter in de seconde. Onder die\nomstandigheden den Nautilus te verlaten, zou even gevaarlijk geweest\nzijn, als om uit een sneltrein in volle vaart te springen. Bovendien\nkwam ons vaartuig alleen des nachts aan de oppervlakte, om een voorraad\nversche lucht in te nemen, en het snelde slechts vooruit volgens de\naanwijzingen van het kompas en den log.\n\nIk zag dus van het inwendige der Middellandsche Zee alleen wat\neen reiziger in een sneltrein van het landschap ziet, waardoor hij\nheen vliegt, dat is te zeggen, den verren gezichteinder, en niet\nwat onder zijn oogen langs hem gaat. Evenwel konden Koenraad en ik\neenige visschen bekijken, wier snelheid ze eenige oogenblikken in\nhet vaarwater van den Nautilus deed vertoeven. Wij bleven voor de\nglazen van den salon op den uitkijk staan, doch ik kon maar weinige\naanteekeningen maken over de ichthyologie der Middellandsche Zee. Van\nde verschillende visschen, die haar bewonen, heb ik enkelen goed,\nanderen slechts ter loops gezien, zonder nog te spreken van hen,\ndie door de snelheid van den Nautilus ons als voorbij vlogen. Ik\nzag in het door onze electrische lantaarn helder verlicht gedeelte\nlampreien kronkelen van een meter lang, die men bijna in alle zee\u00ebn\naantreft, roggen van vijf voet breed, met witten buik en gevlekten\nrug. Twaalf voet lange haaien, door duikers in deze zee zoo gevreesd,\nwedijverden met hen in snelheid; zeevisschen, bekend om den fijnen\nreuk; goudvisschen, prachtige steuren, schoten langs ons glas, en\nraakten het somwijlen aan.\n\nIk geloof, dat toen wij de Adriatische Zee voorbijvoeren, ik ook twee\nof drie potvisschen heb gezien. Koen meende dolfijnen en zeekalven,\nen zelfs een voet zes lange schildpad te hebben opgemerkt.\n\nToen wij tusschen Sicili\u00eb en Tunis doorvoeren, verminderde de\nNautilus zijn snelheid; in deze ruimte tusschen kaap Bon en de\nwestpunt van Sicili\u00eb stijgt de bodem der zee bijna plotseling. Daar\nis een wezenlijke bergkam, waarboven slechts zeventien meter water\nstaan, terwijl de diepte aan weerszijden zeventig meter bedraagt. De\nNautilus moest dus zeer voorzichtig varen, om niet tegen dien\nonderzeeschen rotswand te stooten. Ik wees Koenraad op een kaart van\nde Middellandsche Zee de plaats van dezen langen rotswand aan.\n\n\"Mijnheer moet mij niet kwalijk nemen,\" zei hij, \"maar dat is een\nwezenlijke landtong tusschen Europa en Afrika.\"\n\n\"Ja, vriend,\" antwoordde ik; \"zij sluit dit gedeelte der zee bij de\nkust van Libye geheel af, en de peilingen van Smith hebben bewezen,\ndat de beide werelddeelen eertijds tusschen de kapen Boco en Farina\nverbonden waren.\"\n\n\"Ik geloof het graag,\" zei Koenraad.\n\n\"Ik zal er nog bijvoegen,\" hervatte ik, \"dat er een dergelijke\nverbinding tusschen Gibraltar en Ceuta bestaat, die in een\nvoorwereldlijk tijdperk de Middellandsche Zee geheel afsloot.\"\n\n\"En,\" vroeg Koenraad, \"als eenige vulkanische uitbarsting die beide\nscheidingsmuren eens tot boven de golven verhief?\" \"Dat is niet\nwaarschijnlijk, Koenraad.\"\n\n\"Laat ik eerst uitspreken, mijnheer; als dit verschijnsel eens plaats\nvond, zou het onaangenaam zijn voor mijnheer de Lesseps, die zich\nzooveel moeite geeft om de landengte door te graven.\"\n\n\"Dat is waar; maar ik herhaal het, Koen, dit verschijnsel zal niet\nplaats hebben. De kracht der onderaardsche werking vermindert\nvoortdurend. De vulkanen, die in vroeger tijdperken zoo talrijk\nwaren, dooven langzamerhand uit; de inwendige warmte verflauwt, de\ntemperatuur der onderste aardlagen daalt eeuw op eeuw vrij merkbaar,\nen dit ten nadeele van onze aarde, want die warmte is haar leven.\"\n\n\"Maar de zon....\"\n\n\"De zon is onvoldoende, Koen. Kan zij warmte aan een lijk geven?\"\n\n\"Neen, niet zoover ik weet.\"\n\n\"Welnu, mijn vriend, eens zal de aarde een kil lijk worden; zij zal\nonbewoonbaar en onbewoond zijn als de maan, die haar levenskracht\nsedert langen tijd verloren heeft.\"\n\n\"Over hoeveel eeuwen?\" vroeg Koenraad.\n\n\"Over eenige honderdduizenden van jaren, mijn jongen.\"\n\n\"Dan hebben wij nog tijd om onze reis te eindigen, als Ned Land zich\ner tenminste niet mee bemoeit,\" antwoordde Koenraad.\n\nEn Koenraad ging geheel gerustgesteld voort dien hoog liggenden bodem\nder zee te bestudeeren, waarover de Nautilus met gematigde snelheid\nheenstreek.\n\nDaar vertoonde zich op een rotsachtigen en vulkanischen bodem een\ngeheele flora met de schoonste, schitterendste en veelkleurigste\ngewassen; ook bewonderde hij er de tallooze week- en schaaldieren,\ndie er zich tusschen vertoonden, en met welker rangschikking in\nklassen en orden hij zich bijzonder vermaakte.\n\nGedurende den nacht van den 16den op den 17den Februari waren wij in de\nwestelijke helft der Middellandsche Zee gekomen, waarvan de grootste\ndiepte ongeveer 3000 meter bedraagt. De Nautilus daalde daar tot in\nde onderste lagen der zee. In plaats van de wonderen der natuur,\naanschouwde mijn oog daar allerhande hartroerende en vreeselijke\ntooneelen. Wij waren toch in dat gedeelte der Middellandsche Zee, dat\nsteeds zoo vruchtbaar is geweest aan allerlei rampen. Hoeveel schepen\nhebben er tusschen de kusten van Algeri\u00eb en Provence geen schipbreuk\ngeleden, hoeveel vaartuigen zijn er niet verdwenen! De Middellandsche\nZee is, in vergelijking van de uitgestrektheid van den grooten Oceaan,\nslechts een meer, maar een meer, welks water grillig en veranderlijk\nis in den hoogsten graad: heden is het kalm en kabbelt het zachtkens\ntegen de ranke kiel eener kleine boot, dan weer woedt het en bruist\nhet op door de stormwinden gegeeseld, zoodat zelfs de sterkste schepen\ndoor de korte golven worden stuk geslagen.\n\nHoeveel wrakken zag ik dan ook niet bij onzen snellen tocht door de\ndiepte, sommigen reeds geheel door koraalgewassen, anderen slechts\nmet wier en roest bedekt; ankers, kanonnen, kogels, schroeven,\nstukken van stoommachines, gebarsten ketels, en soms houten wrakken,\ndie onder water ronddreven, hetzij recht op, hetzij onderste boven\ngekeerd! Van deze vergane schepen waren sommigen door aanzeiling,\nanderen door het stooten op rots of klip gezonken. Ik zag er, die\nrechtop naar beneden waren gegaan, met mast en tuig nog in behoorlijke\norde; het was als of zij voor anker lagen, en gereed waren om weg\nte zeilen. Toen de Nautilus er tusschen doorvoer en ze met zijn\nelectrisch licht bescheen, was het alsof zij hem met de vlag wilden\nbegroeten en een nommervlag hijschen! Maar neen, het was niets dan de\nstilte des doods op dit ongeluksveld. Ik merkte op, dat de bodem der\nzee meer met wrakken bedekt was naarmate wij de straat van Gibraltar\nnaderden. Daar ontmoeten elkander de kusten van Afrika en Europa, en\nin dit nauw gedeelte komen ongelukken talrijker voor. Ik zag daar tal\nvan ijzeren wrakken, phantastische overblijfselen van stoombooten,\nsommigen op zijde liggend, anderen overeind als vreeselijk groote\ndieren. Van een van die stoombooten was een zijde geheel opengespleten,\nde schoorsteen krom gebogen, van de raderen bleef niets dan wat ijzeren\nstangen over, het roer was van het achterschip afgescheurd, en hing\ner met slechts een keten nog bij, terwijl de geheele achtersteven\ndoor zeezout was ingevreten; welk een vreeselijk schouwspel! Hoeveel\nfortuinen waren door die schipbreuk niet te gronde gericht, hoeveel\nslachtoffers mee naar de diepte gesleept? Was er nog iemand van de\nschepelingen gered om die ontzettende ramp te kunnen navertellen, of\nbewaarden de golven het geheim van dit ongeluk? Ik weet niet waarom,\ndoch de gedachte schoot mij door het brein dat dit de Atlas wel zijn\nkon, die voor ongeveer twintig jaren met man en muis verdwenen is,\nen waarvan men nimmer meer heeft hooren spreken! O, wat zou men een\ntreurig tafereel kunnen ophangen van de diepten der zee, van dat\nuitgestrekte kerkhof, waar zoovele rijkdommen verloren zijn gegaan,\nzooveel slachtoffers den dood hebben gevonden!\n\nDe Nautilus vervolgde kalm en snel als altijd zijn vaart, midden door\nal deze wrakken heen. Den 19den Februari, 's morgens om drie uur,\nwaren wij v\u00f3\u00f3r de straat van Gibraltar. Er zijn daar twee zeestroomen:\nde bovenstroom, dien men sedert lang kent, voert het water van den\nOceaan naar de Middellandsche Zee; doch een benedenstroom doet het\ntegenovergestelde, zooals de wetenschap in den laatsten tijd heeft\nbewezen. De Middellandsche Zee toch neemt steeds toe door het water\nvan den Oceaan en de rivieren die er in uitmonden. Haar peil zou\ndus jaarlijks vrij wat hooger worden, want de uitdamping is niet\nvoldoende om het evenwicht te herstellen. Docht dit is zoo niet,\nzoodat men natuurlijk het bestaan van een benedenstroom heeft moeten\naannemen, die door de straat van Gibraltar het overtollige water van de\nMiddellandsche Zee naar den Oceaan voert. Van dezen onderstroom maakte\nde Nautilus gebruik; hij schoot snel door de nauwe zeestraat. Een\noogenblik slechts zag ik de wonderschoone bouwvallen van den tempel\nvan Hercules, die volgens Plinius en Avienus met het lage eiland\nwaarop hij stond gezonken is, en weinige oogenblikken daarna dreven\nwij op de golven van den Atlantischen Oceaan.\n\n\nHOOFDSTUK XXXII\n\nDe Golf van Vigo.\n\nDe Atlantische Oceaan, ontzaglijke waterplas van 25 millioen vierkante\nkilometer; belangrijke zee, welke de ouden bijna niet kenden, behalve\nmisschien de Carthagers, de Hollanders der oudheid, die op hun\nhandelsreizen de westkusten van Europa en Afrika bezochten! Oceaan,\nwiens kusten zulk een onmetelijken omtrek hebben, waarin de grootste\nrivieren der wereld haar water doen stroomen; prachtige watervlakte,\nonophoudelijk doorkliefd door de schepen van alle nati\u00ebn, versierd\nmet de vlaggen van alle landen der wereld, en welks zuidelijk uiteinde\nwordt gevormd door twee kapen, bij de zeevaarders evenzeer gevreesd,\nde Stormkaap en kaap Hoorn!\n\nDe Nautilus doorkliefde het water van den Oceaan met zijn schroef\nin drie en een halve maand, na een afstand te hebben afgelegd van\nbijna 40.000 kilometer. Waar gingen wij nu heen, en wat zou ons de\ntoekomst opleveren?\n\nToen wij de straat van Gibraltar door waren, had de Nautilus het\nruime sop gekozen; hij rees naar de oppervlakte, waardoor wij dus in\nde gelegenheid werden gesteld onze dagelijksche wandelingen op het\nplat te vervolgen.\n\nIk ging met Ned Land en Koenraad aanstonds naar boven. Op een\nafstand van twaalf kilometer zagen wij flauw kaap St. Vincent, het\nzuidwestelijk uiteinde van het Iberische schiereiland. De wind woei\nvrij sterk uit het zuiden. De zee stond hol, en deed den Nautilus sterk\nslingeren. Het was bijna onmogelijk om op het plat te blijven staan,\ndaar groote golven er telkens overheen sloegen. Wij gingen dus naar\nbeneden, na een goeden voorraad versche lucht te hebben ingeademd. Ik\nging naar mijn kamer, en Koenraad naar zijn hut, maar Ned Land volgde\nmij met een afgetrokken gelaat. Onze snelle reis door de Middellandsche\nZee had hem niet in staat gesteld zijn voornemen ten uitvoer te\nbrengen en hij ontveinsde zijn teleurstelling maar weinig. Toen hij\nde deur had gesloten, ging hij zitten en zag mij zwijgend aan.\n\n\"Vriend Ned,\" zei ik, \"ik begrijp je, maar je hebt je niets te\nverwijten. De gedachte aan de vlucht zou een groote dwaasheid geweest\nzijn, nu de Nautilus zoo vreeselijk snel voorwaarts ging.\"\n\nNed Land antwoordde niet; zijne gesloten lippen en gefronste\nwenkbrauwen duidden genoegzaam aan, dat maar \u00e9en gedachte hem bezig\nhield.\n\n\"Komaan,\" zei ik, \"niets is nog verloren; wij varen de kust van\nPortugal langs. Frankrijk en Engeland zijn niet ver meer verwijderd,\nen daar kunnen wij immers ook heen vluchten? Als de Nautilus, buiten de\nstraat van Gibralter komende, zich naar het zuiden had gewend, als hij\nons mee had gesleept naar de streken, waar bijna geen land te vinden\nis, dan zou ik even teleurgesteld zijn als jij; maar nu weten wij, dat\nkapitein Nemo de zee\u00ebn der beschaafde nati\u00ebn niet ontvlucht, en binnen\nweinige dagen geloof ik wel, dat je met volle zekerheid kunt handelen.\"\n\nNed Land keek mij nog strakker aan, en opende eindelijk den mond.\n\n\"Van avond!\" zei hij.\n\nIk stond plotseling op; ik was, ik moet het bekennen, weinig voorbereid\nop zulk een mededeeling; ik had den Amerikaan willen antwoorden,\ndoch ik kon geen woord uitbrengen.\n\n\"Wij waren overeengekomen een gelegenheid af te wachten,\" vervolgde\nNed Land. \"Die gelegenheid heb ik nu; van avond zullen wij maar eenige\nkilometers van de Spaansche kust verwijderd zijn; de nacht is donker,\nde wind is west; ik heb uw woord, mijnheer Aronnax, en ik reken op u.\"\n\nDaar ik bleef zwijgen, stond de Amerikaan op en naderde mij.\n\n\"Van avond om negen uur,\" fluisterde hij; \"ik heb Koen\ngewaarschuwd. Dan zal de kapitein waarschijnlijk in zijn kamer en\nnaar bed zijn; de machinisten en matrozen kunnen ons niet zien;\nKoenraad en ik zullen naar de hoofdtrap gaan: gij, mijnheer Aronnax,\nzult een paar schreden afstands in de bibliotheek wachten op ons\nteeken. De riemen, de mast en de zeilen zijn al in de sloep; ik heb\ner zelfs eenige levensmiddelen in kunnen brengen; ook heb ik mij van\neen sleutel meester gemaakt om de bouten los te schroeven, die de\nboot aan den Nautilus verbinden. Alles is dus gereed. Tot van avond.\"\n\n\"De zee staat hol,\" zei ik.\n\n\"Dat is waar,\" antwoordde Ned, \"maar dat moet men wagen. De vrijheid is\nwel wat waard; bovendien, de boot is sterk, en eenige kilometers met\neen goeden wind beteekenen niets. Wie weet of wij morgen geen honderd\nkilometer ver in zee zijn? Als de omstandigheden ons begunstigen,\nzullen wij tusschen tien en elf uur ergens aan wal stappen of dood\nzijn. God behoede u dus, en tot van avond!\"\n\nDaarop ging hij heen, en liet mij versuft zitten; ik had mij\nverbeeld, dat als het geval eens daar was, ik den tijd zou hebben\nom te overdenken, en de zaak te bepraten. Mijn koppige makker liet\nmij daarvoor geen tijd, en wat zou ik hem ook gezegd hebben? Ned\nLand had honderdmaal gelijk; het was nu een vrij goede gelegenheid,\nen hij maakte er gebruik van. Kon ik mijn woord intrekken en de\nverantwoordelijkheid op mij laden van uit geheel persoonlijke belangen\nde toekomst mijner makkers in de waagschaal te stellen? Kon morgen\nde kapitein ons niet in volle zee, ver van alle land, met zich voeren?\n\nOp dat oogenblik gaf mij een vrij sterk geruisch te kennen dat de\nvergaarbakken van den Nautilus vol liepen en wij weer in de diepte\ndaalden.\n\nIk bleef in mijn kamer, omdat ik den kapitein wilde ontwijken,\ndie in mijn oog en op mijn gelaat de ontroering niet mocht lezen,\ndie zich van mij had meester gemaakt. Ik bracht dus een treurigen\ndag door, geslingerd tusschen de begeerte om mijne vrijheid terug te\nkrijgen, en het leedwezen dezen wonderbaarlijken Nautilus te verlaten,\nzonder mijn onderzeesche studi\u00ebn voleindigd te hebben. Ik zou dus dien\nOceaan vaarwelzeggen, zonder er de diepten van te hebben nagespoord,\nzonder ook hier de geheimen te hebben ontdekt, welke de Indische en\nGroote Oceaan mij hadden ontvouwd! Mijn roman viel mij reeds bij het\neerste deel uit de handen, mijn droom werd op het schoonste oogenblik\nafgebroken! Welke onaangename uren gingen er voorbij; dan zag ik\nmij met mijn makkers aan wal, dan weer wenschte ik tegen het gezond\nverstand in, dat eenige onvoorziene omstandigheden het plan van Ned\nLand in duigen mochten doen vallen.\n\nTweemaal ging ik naar den salon om het kompas te raadplegen, ten\neinde te zien of de Nautilus de kust bleef naderen, of er zich van\nverwijderde. Maar neen: de Nautilus bleef altijd bij de Portugeesche\nkust; hij voer steeds naar het noorden. Wij moesten er dus partij\nvan trekken en ons voor de vlucht gereed houden; mijn bagage was niet\nzwaar, niets dan mijn aanteekeningen.\n\nIk vroeg mij zelven af wat kapitein Nemo wel van onze ontsnapping\nzou denken, welke ongerustheid, welk leedwezen deze hem misschien zou\nveroorzaken, en wat hij doen zou, ingeval hem ons plan bekend werd,\nof het mislukte! Ik had mij ongetwijfeld niet over hem te beklagen;\nintegendeel. Nimmer werd gastvrijheid gulhartiger aangeboden dan de\nzijne; doch als ik hem verliet, kon ik toch niet van ondankbaarheid\nworden beschuldigd, want geen eed verbond ons aan hem. Hij rekende\nall\u00e9\u00e9n op den drang der omstandigheden, niet op ons woord, om ons\nvoor altijd aan hem te verbinden; hij had ronduit bekend, dat hij\nons altijd gevangen zou houden, en dit rechtvaardigde ons voornemen.\n\nIk had den kapitein sedert ons bezoek aan het eiland Santorino niet\nterug gezien. Zou het toeval ons voor mijn vertrek nog bij elkander\nbrengen? Ik begeerde en ik vreesde het te gelijk. Ik luisterde of ik\nhem niet in zijn hut, naast de mijne hoorde loopen, doch geen geluid\ntrof mijn oor; zijn hut moest ledig zijn.\n\nToen vroeg ik mij zelven af of die vreemde man wel aan boord\nwas. Sedert dien nacht, waarin de sloep den Nautilus had verlaten\nom die geheimzinnige reis te doen, waren mijn denkbeelden te zijnen\nopzichte wel eenigszins gewijzigd. Ik dacht dat kapitein Nemo, wat hij\nook mocht zeggen, met het bewoonde land nog wel in eenige betrekking\nzou staan. Verliet hij nooit den Nautilus? Weken waren soms voorbij\ngegaan, dat ik hem niet gezien had. Wat deed hij in dien tijd, en\nbedreef hij geen daden, waarvan ik den aard niet kon gissen, terwijl\nik nog altijd meende dat hij een eeuwigen haat aan het menschdom had\ngezworen? Duizenden gedachten van dien aard bestormden mij. Het veld\nmijner veronderstellingen moest zich uitbreiden in de omstandigheden,\nwaarin ik mij bevond: ik voelde mij zeer onaangenaam: ik dacht dat\naan den dag geen einde zou komen. De uren sloegen te langzaam voor\nmijn ongeduld.\n\nMijn middagmaal werd mij, als naar gewoonte, in mijn kamer gebracht. Ik\nat slecht, daar ik veel te afgetrokken was. Ik ging te zeven uur van\ntafel. Honderd twintig minuten--ik telde ze--scheidden mij nog van het\noogenblik, dat ik met Ned Land zou meegaan. Mijn angst verdubbelde,\nmijn pols sloeg hevig: ik kon niet op mijn plaats blijven zitten. Ik\nliep heen en weer, omdat ik daardoor de onrust van mijn gemoed hoopte\nte doen bedaren. Het denkbeeld in onze gewaagde onderneming niet\nte slagen was de minste mijner zorgen, maar de gedachte ons plan\nontdekt te zien v\u00f3\u00f3r wij den Nautilus verlaten hadden, en gebracht\nte worden voor den toornigen, of, wat nog erger was, den door onze\nvlucht treurigen kapitein, dat deed mijn hart hevig kloppen.\n\nIk wilde den salon een laatste maal weerzien; ik ging door de gang,\nen kwam in het museum, waar ik zoo vele aangename en nuttige uren had\ndoorgebracht. Ik bekeek al die rijkdommen, al die schatten, als iemand\ndie den volgenden dag in levenslange ballingschap wordt weggevoerd,\nof die vertrekt om niet weer terug te komen. Die wonderen der natuur,\ndie meesterstukken der kunst, tusschen welke ik reeds zoovele dagen\nmijns levens sleet, zou ik voor altijd verlaten. Ik zou nog eens door\nde glazen van den salon in het water van den Oceaan hebben willen zien,\nmaar de wanden bleven vast gesloten, en een ijzeren plaat scheidde\nmij van de zee, die ik nog niet kende.\n\nToen ik den salon doorliep, kwam ik bij de deur, die toegang verleende\ntot de hut van den kapitein. Tot mijn groote verwondering stond deze\ndeur half open; ik deed onwillekeurig een schrede achterwaarts; als\nkapitein Nemo in zijn kamer was, kon hij mij zien. Toen ik evenwel\ngeen enkel gerucht hoorde, naderde ik. De hut was verlaten; ik stiet\nde deur open en deed eenige schreden naar binnen: altijd dezelfde\nernstige kloosterachtige eenvoud.\n\nOp dit oogenblik troffen mij eenige teekeningen, die langs de wanden\nhingen en waarop ik vroeger niet gelet had. Het waren portretten\nvan groote historische mannen, wier leven slechts de voortdurende\nopoffering aan een groote menschelijke gedachte geweest was:\nKosciusko, de held, die met den Poolschen volkszang op de lippen\ngevallen was; Botzaris, de Leonidas van het nieuwe Griekenland;\nO'connell, de verdediger van Ierlands onafhankelijkheid; Washington,\nde grondlegger der Amerikaansche Unie; Manin, de Italiaansche patriot;\nLincoln, door den dolk van een voorstander der slavernij gevallen,\nen eindelijk de martelaar der bevrijding van het ras der zwarten,\nJohn Brown, aan de galg hangend, zooals de pen van Victor Hugo ons\ndit zoo vreeselijk geschilderd heeft.\n\nWelke band bestond er tusschen die heldenzielen en de ziel van\nkapitein Nemo? Kon ik uit die portrettenverzameling het geheim van\nzijn leven raden? Was hij de kampvechter voor de onderdrukte volken,\nen de bevrijder der onder slavernij zuchtende nati\u00ebn? Had hij in de\nlaatste staatkundige of maatschappelijke beroeringen van deze eeuw\neen rol gespeeld? Was hij een der helden geweest van den vreeselijken\nAmerikaanschen oorlog, die zoo ellendig was en zoo roemrijk tevens?\n\nPlotseling sloeg de pendule acht uur; de eerste slag wekte mij uit\nmijn droomen op; ik beefde alsof een onzichtbaar oog mijn geheimste\ngedachte had kunnen doorgronden, en ik snelde de kamer uit.\n\nMijn oog vestigde zich toen op het kompas; wij voeren altijd naar\nhet noorden; de log wees een matige snelheid aan, de manometer een\ndiepte van ongeveer twintig meter. De omstandigheden begunstigden\ndus het plan van den Amerikaan.\n\nIk ging weer naar mijn kamer, trok warme kleederen aan, zeelaarzen,\neen muts van otterbont, een wambuis met het vel van een zeekalf\ngevoerd. Ik was gereed, ik wachtte; het geraas van de schroef brak\nalleen de stilte at, die aan boord heerschte; ik luisterde en spitste\nde ooren; zou mij het gerucht van stemmen niet doen vernemen, dat Ned\nLand in zijn plannen verhinderd en overvallen was? Een doodelijke\nongerustheid maakte zich van mij meester; ik trachtte te vergeefs\nmijn kalmte terug te krijgen.\n\nEenige minuten v\u00f3\u00f3r negen, hield ik het oor tegen de kamerdeur van\nden kapitein; ik hoorde niets; ik verliet de hut en kwam weer in\nden salon, die bijna donker en verlaten was. Ik opende de deur van\nde bibliotheek; dezelfde halve duisternis, dezelfde eenzaamheid;\nik ging bij de deur staan, die naar de hoofdtrap voerde, en wachtte\nop het teeken van Ned Land.\n\nOp dit oogenblik verminderden de wentelingen der schroef en hielden\neindelijk geheel op. Waarom had dit plaats? Begunstigde of verhinderde\ndit oponthoud de voornemens van Ned Land? Ik wist het niet. De stilte\nwerd slechts afgebroken door het kloppen van mijn hart.\n\nPlotseling voelde ik een lichten schok; ik begreep, dat de Nautilus\nstil lag op den bodem van den Oceaan: mijn onrust verdubbelde; het\nafgesproken teeken werd door den Amerikaan niet gegeven. De lust\nbekroop mij om naar hem toe te gaan, hem te verzoeken zijn plan\nuit te stellen. Ik voelde, dat onze vaart niet meer onder de gewone\nomstandigheden plaats vond....\n\nOp dit oogenblik ging de deur van den salon open, en de kapitein\nverscheen. Hij zag mij en zei, zonder inleiding, op aangenamen toon:\n\n\"Zoo, mijnheer de professor, ik zocht u. Kent gij de geschiedenis\nvan Spanje?\"\n\nMen zou de geschiedenis van zijn eigen land volmaakt goed kunnen\nkennen, doch in de omstandigheden waarin ik verkeerde, met een\nverwarden geest en een berooid hoofd, er toch geen enkel woord van\nkunnen vertellen.\n\n\"Welnu,\" hernam kapitein Nemo, \"hebt gij mijn vraag gehoord? Kent\ngij de geschiedenis van Spanje?\"\n\n\"Zeer slecht,\" antwoordde ik.\n\n\"Dat zijn nu geleerden,\" zei de kapitein lachend, \"en zij weten\nniets. Kom ga zitten,\" voegde hij er bij, \"ik zal u een merkwaardig\nvoorval uit die historie meedeelen.\"\n\nDe kapitein strekte zich op den divan uit, ik ging werktuigelijk\nnaast hem, doch eenigszins meer in de schaduw zitten.\n\n\"Mijnheer de professor,\" zei hij, \"luister goed naar mij; deze\ngeschiedenis zal u om zekere reden belang inboezemen, want zij zal\nantwoord geven op een vraag, die gij tot nog toe niet hebt kunnen\noplossen.\"\n\n\"Ik luister, kapitein,\" zei ik, niet wetende waar hij heen wilde, en\nmij zelven afvragend of het ook een zinspeling op onze vlucht zijn zou.\n\n\"Wij zullen, als gij wilt tot 1702 opklimmen, mijnheer,\" hervatte\nde kapitein. \"Gij weet toch, dat op dit tijdstip uw koning Lodewijk\nXIV meende, dat \u00e9en wenk van dien dwingeland voldoende was om de\nPyrenee\u00ebn te doen wegzinken, en zijn kleinzoon, den hertog van Anjou,\naan de Spanjaarden als koning op te dringen. Deze vorst, die onder\nden naam van Philips V meer of minder slecht regeerde, had tegen\nlastige vijanden buitenslands te kampen.\n\n\"Het jaar te voren hadden Holland, Oostenrijk en Engeland in den Haag\neen verdrag gesloten om aan Philips V de Spaansche kroon te ontnemen,\nten einde deze een aartshertog op het hoofd te plaatsen, wien men\nvoorloopig den naam van Karel III gaf.\n\n\"Spanje moest zich tegen deze beslissing verzetten, maar het was bijna\ngeheel van soldaten en matrozen beroofd. Geld echter ontbrak niet,\nals de galjoenen, die met het goud en zilver van Amerika bevracht\nwaren, maar de havens binnenliepen. Tegen het einde van 1712 wachtte\nmen een rijk konvooi, dat de Fransche regeering door een vloot van 23\noorlogschepen, onder den admiraal de Ch\u00e2teau-Renaud, liet begeleiden,\nomdat de oorlogsvloten der verbondenen in den Atlantischen Oceaan\nkruisten.\n\n\"Dit konvooi moest zich naar Cadix begeven, maar toen de admiraal\nvernam, dat de Engelsche vloot in die buurt kruiste, besloot hij een\nFransche haven binnen te loopen.\n\n\"De Spaansche scheepskapiteins verzetten zich tegen deze beslissing;\nzij wilden in een spaansche haven binnen vallen, en als dit niet te\nCadix kon geschieden, wilden zij naar de golf van Vigo, die op de\nnoordwestkust van Spanje ligt en niet geblokkeerd werd.\n\n\"De Fransche admiraal was zwak genoeg om toe te geven en de schepen\nliepen de baai van Vigo binnen. Deze vormt een regelmatige open reede,\ndie moeilijk kon verdedigd worden. Men moest zich dus haasten, de\ngaljoenen te lossen, voor dat de geallieerde vloten er de lucht van\nkregen, en zij zouden ook tijd genoeg voor dat lossen gehad hebben,\nware niet plotseling een ellendig geschil, dat uit naijver ontsproot,\nontstaan. Gij volgt mij toch goed?\" vroeg de kapitein.\n\n\"Wel zeker!\" zei ik, nog niet wetende waarom hij mij die les in de\ngeschiedenis gaf.\n\n\"Ik ga dus voort; ziehier wat er gebeurde. De kooplieden van Cadix\nhadden een voorrecht, volgens hetwelk zij al de uit Oost-Indie komende\nkoopwaren mochten ontvangen. Het lossen dus van die schatten in de baai\nvan Vigo was tegen hun voorrechten. Zij beklaagden zich te Madrid en\nverkregen van den zwakken Philips V dat het konvooi, zonder gelost te\nworden, op de reede van Vigo zou blijven liggen, totdat de vijandelijke\nvloten zich zouden verwijderd hebben. Terwijl men deze beslissing nam,\nkwamen de Engelsche schepen in October 1702 in de baai van Vigo aan. De\nadmiraal de Ch\u00e2teau-Renaud, verdedigde zich dapper, niettegenstaande\nzijn minderheid, maar toen hij zag dat de schatten van het konvooi\nden vijand in handen zouden vallen, stak hij de galjoenen in brand,\nzoodat zij met hunne onmetelijke rijkdommen in zee verzwolgen werden.\"\n\nKapitein Nemo zweeg. Ik moet bekennen dat ik nog niet begreep, waarom\nde geschiedenis mij belangstelling moest inboezemen.\n\n\"Welnu?\"\n\n\"Welnu, mijnheer Aronnax,\" was het antwoord, \"wij zijn in die baai van\nVigo, en het hangt maar van u af om er de geheimen van te doorgronden.\"\n\nDe kapitein stond op en verzocht mij hem te volgen. Ik had den tijd\ngehad weer op mijn verhaal te komen; ik gehoorzaamde. De salon was in\nduisternis gehuld, maar door de glazen zag ik het verlichte zeewater;\nik keek toe. Rondom den Nautilus was het water op een afstand van\nvijf honderd meter helder door de electrische lantaarn verlicht; de\nbodem was met fijn en helderwit zand bedekt; mannen van de equipage\nmet scaphanders aan, waren bezig om half verrotte tonnen, en stuk\ngevallen kisten te midden van zwarte wrakken op te ruimen. Uit de\nkisten en vaten vielen zilveren en gouden staven; stapels piasters\nen edelgesteenten. Het zand was er mee bedekt. Vervolgens kwamen de\nmannen met rijken buit beladen op den Nautilus terug, legden er hun\nvracht neer en begonnen opnieuw dien oogst van goud en zilver te innen.\n\nNu begreep ik alles: hier was het tooneel van den zeeslag van\n22 October 1702, hier waren die voor rekening van de Spaansche\nregeering geladen galjoenen gezonken, hier kwam kapitein Nemo,\nnaarmate van zijn behoeften, de millioenen halen, waarmee hij zijn\nNautilus bevrachtte. Het was voor hem, voor hem all\u00e9en dat Amerika\nzijn kostbare metalen had opgebracht; hij was alleen en onverdeeld\nerfgenaam van die aan de Incas en hun door Ferdinand Cortez onderworpen\nvolken ontroofde schatten!\n\n\"Wist gij, mijnheer de professor,\" vroeg hij mij glimlachend, \"dat\nde zee zoovele rijkdommen bevatte?\"\n\n\"Ik wist alleen,\" antwoordde ik, \"dat men het zilver, dat in het\nzeewater is opgelost, op twee millioen centenaars schat.\"\n\n\"Zonder twijfel, doch om het er uit te halen zou meer kosten dan het\nwaard was. Hier integendeel behoef ik maar op te rapen wat de menschen\nverloren hebben, en niet alleen in de baai van Vigo, maar op duizend\nandere plaatsen van schipbreuken, die ik allen op mijn kaarten heb\naangeteekend. Begrijpt gij nu dat ik meer dan millionnair ben?\"\n\n\"Ik begrijp het, kapitein. Vergun mij evenwel de opmerking dat, nu\ngij de baai van Vigo op deze wijze onderzoekt, gij de werkzaamheden\neener maatschappij voorkomt.\"\n\n\"Welke?\"\n\n\"Een maatschappij, die van de Spaansche regeering concessie heeft\ngekregen om de gezonken galjoenen op te sporen. De aandeelhouders\nworden uitgelokt door het vooruitzicht van grove voordeelen, want\nmen schat de waarde der verzonken schatten op 250 millioen gulden.\"\n\n\"Die waren er,\" antwoordde kapitein Nemo, doch nu niet meer.\"\n\n\"Ik geloof dat graag,\" zei ik; \"een goede raad aan die aandeelhouders\nzou dan ook een daad van welwillendheid zijn. Wie weet echter of\nmen dien raad wel zou aannemen? Want wat spelers vooral betreuren,\nis niet zoozeer het verlies van hun geld als wel dat van hun dwaze\nverwachtingen. Ik beklaag ze dan ook minder, dan die duizenden\nongelukkigen voor wie deze rijkdommen bij een verstandige verdeeling,\nvan groot nut zouden geweest zijn, terwijl ze nu nutteloos voor\nhen blijven!\"\n\nIk had deze woorden niet uitgesproken of ik begreep dat ik kapitein\nNemo had moeten grieven.\n\n\"Nutteloos!\" antwoordde hij, terwijl hij in vuur geraakte. \"Gelooft gij\ndan, mijnheer, dat die rijkdommen verloren zijn, nu ik ze verzamel? Is\nhet volgens uw oordeel voor mij, dat ik mij de moeite geef die schatten\nop te rapen? Wie zegt u dat ik er geen goed gebruik van maak? Gelooft\ngij dan, dat ik niet weet dat er een lijdende menschheid bestaat, dat\ner slaafs onderdrukte volken op deze aarde leven, dat er ongelukkigen\ngeholpen, slachtoffers gewroken moeten worden? Begrijpt gij mij\nniet? ...\"\n\nKapitein Nemo zweeg plotseling en had er misschien berouw over te\nveel gezegd te hebben. Ik had het echter geraden: welke ook de\nbeweegredenen mochten geweest zijn, die hem gedrongen hadden op\nzee de onafhankelijkheid te zoeken, hij was toch voor alles mensch\ngebleven! Zijn hart klopte nog warm voor het lijden der menschheid\nen zijn oneindig groote liefde strekte zich over slaafsche volken\nzoowel als over enkele personen uit!\n\nEn toen begreep ik voor wie de millioenen waren bestemd geweest, door\nNemo weggezonden, toen de Nautilus in den omtrek van het opgestane\nCreta dreef!\n\n\nHOOFDSTUK XXXIII\n\nEen verdwenen land.\n\nDen volgenden dag, 19 Februari, zag ik den Amerikaan in mijn kamer\nkomen; ik verwachtte hem; hij zag er zeer teleurgesteld uit.\n\n\"Welnu, mijnheer?\" zei hij.\n\n\"Welnu, Ned, het lot is ons gisteren niet gunstig geweest.\"\n\n\"Die vervloekte kapitein hield ook juist stil op het oogenblik dat\nwij zijn schuit zouden ontvluchten.\"\n\n\"Ja, Ned, hij moest bij zijn bankier zijn.\"\n\n\"Zijn bankier!\"\n\n\"Of liever zijn bank; ik versta daardoor dezen Oceaan, waar schatten\nbeter in veiligheid zijn dan in de schatkist van den Staat.\"\n\nToen vertelde ik Ned wat er den vorigen dag gebeurd was, met de\nstille hoop van hem van het denkbeeld af te brengen om te vluchten,\nmaar mijn verhaal had geen ander gevolg, dan dat Ned Land zijn spijt\nuitdrukte voor eigen rekening ook niet eens een wandeling in de baai\nvan Vigo te kunnen doen.\n\n\"Komaan,\" zei hij, \"alle hoop is nog niet verloren. Het is maar een\nmisstoot met den harpoen! Een andermaal zullen wij slagen, en van\navond zal ik als het moet....\"\n\n\"Welke is de richting van den Nautilus?\" vroeg ik.\n\n\"Ik weet het niet,\" antwoordde Ned.\n\n\"Welnu, om twaalf uur zullen wij het te weten komen, als de zonshoogte\nwordt genomen.\"\n\nDe Amerikaan ging naar Koenraad terug. Toen ik aangekleed was,\ntrad ik den salon binnen; het kompas stond niet zeer uitlokkend;\nde richting was zuid-zuidwest; wij verwijderden ons dus van Europa.\n\nIk wachtte met zeker ongeduld dat onze richting op de kaart zou worden\naangeteekend. Tegen half twaalf, liepen de vergaarbakken ledig, en\nhet vaartuig kwam weer aan de oppervlakte. Ik ging naar het plat:\nNed Land was er reeds v\u00f3or mij.\n\nWij hadden geen land meer in het gezicht, niets dan de oneindige\nzee. Eenige zeilen aan den gezichteinder, zeker van schepen die tot\nkaap San-Roque varen om een gunstigen wind te zoeken, die hen om de\nKaap de Goede Hoop voert. De hemel was bewolkt; een storm was ophanden.\n\nNed beproefde in zijn woede om met het oog door den benevelden\ngezichteinder te boren; hij hoopte nog dat zich achter dien nevel het\nzoo begeerde land uitstrekte. Om twaalf uur scheen de zon maar een\noogenblik; de stuurman maakte daarvan gebruik om de hoogte te nemen;\ndaar echter de zee te onstuimig werd, gingen wij naar beneden en het\nluik werd gesloten.\n\nToen ik een uur later op de kaart zag, bemerkte ik dat de Nautilus\ner op 16\u00b0 17' N.B. en 33\u00b0 22'  W.L. stond aangeteekend, dus op bijna\nzeshonderd kilometer van de naaste kust. Het was nu onmogelijk aan de\nvlucht te denken, en ik waag het dus niet de woede van den Amerikaan te\nbeschrijven, toen ik hem de hoogte mededeelde, waar wij ons bevonden.\n\nWat mij aangaat, ik troostte mij spoedig; ik voelde mij als bevrijd\nvan een last, die mij drukte, en ik kon met betrekkelijke kalmte\nmijn gewone werk weer opvatten. Des avonds, te elf uur, ontving ik\nonverwacht een bezoek van kapitein Nemo. Hij vroeg mij zeer beleefd of\nik moede was van het waken gedurende den vorigen nacht. Ik antwoordde\nontkennend.\n\n\"Dan zal ik u een merkwaardigen tocht voorstellen, mijnheer Aronnax.\"\n\n\"Welken kapitein?\"\n\n\"Gij hebt de diepte der zee alleen bij dag en zonlicht bezocht. Zoudt\ngij ze niet eens bij een duisteren nacht willen zien?\"\n\n\"Heel graag.\"\n\n\"Ik zeg u, dat die wandeling zeer vermoeiend zal zijn. Gij moet lang\nloopen en een berg beklimmen, en de wegen zijn niet zoo bijzonder\ngoed onderhouden,\" voegde hij er glimlachend bij.\n\n\"Wat gij mij daar zegt, kapitein, verdubbelt mijn nieuwsgierigheid. Ik\nben gereed u te volgen.\"\n\n\"Kom dan mee, mijnheer de professor, om onze scaphanders te gaan\naandoen.\"\n\nIn de kleedkamer gekomen, zag ik dat noch mijn makkers, noch iemand van\nde bemanning ons op dien tocht zouden volgen. De kapitein had mij zelfs\nniet voorgesteld Ned of Koen mee te nemen. Binnen weinige oogenblikken\nhadden wij onze toestellen aan. Men plaatste de luchtschouders op\nonzen rug, doch de electrische lampen werden ons niet gegeven; ik\nmerkte dit den kapitein op. \"Zij zullen ons geen nut doen,\" zei hij.\n\nIk meende niet goed te hebben verstaan, doch kon mijn opmerking niet\nherhalen, omdat het hoofd van den kapitein reeds in den helm was\nverdwenen. Ik zette mijn metalen hoofddeksel op, en voelde dat men\nmij een met ijzer beslagen stok in de hand gaf; eenige minuten later\nstonden wij, na de gewone verschijnselen, op den bodem van den Oceaan,\nter diepte van driehonderd meter.\n\nMiddernacht naderde. Het water was zeer donker, doch de kapitein wees\nmij in de verte een roodachtig punt, een soort van breede schemering,\nop ongeveer twee kilometer van den Nautilus zichtbaar. Ik had niet\nkunnen zeggen wat dit voor vuur was, waardoor het gevoed werd, en hoe\nen waarom het in de watermassa kon opflikkeren. In alle gevalle gaf het\nons licht, wel zwak, doch ik gewendde mij weldra aan die bijzondere\nschemering, en ik begreep in deze omstandigheid de nutteloosheid\nder toestellen van Ruhmkorff. De kapitein en ik liepen, dicht naast\nelkander, recht op het aangewezen vuur af. De bodem rees langzaam; wij\nmaakten met behulp onzer stokken groote stappen, doch wij vorderden\ntoch niet hard, want onze voeten zakten dikwijls in de modder, die\nmet zeewier vermengd, en hier en daar met platte steenen bezaaid was.\n\nOnder het voortstappen hoorde ik iets als gekletter boven mijn\nhoofd. Soms verdubbelde dit geluid en bracht een onophoudelijk\nleven voort. Weldra begreep ik de oorzaak; het was de regen,\ndie in den stroom neerviel en op de oppervlakte der zee dit geraas\nmaakte. Onwillekeurig dacht ik, doornat te zullen worden! Ik kon niet\nnalaten over dit dwaze denkbeeld te lachen. Nat door het water, in het\nmidden van het water! Maar tot mijn verontschuldiging voer ik aan,\ndat men met den dikken scaphander aan het lijf, het vochtig element\nniet meer voelt, en men zich slechts in een weinig dichter atmosfeer\ndan die van de oppervlakte der aarde waant.\n\nNa een half uur te hebben geloopen, werd de grond rotsachtig. Allerlei\nkleine dieren verlichtten den bodem door hun lichtgevend vermogen. Ik\nzag hoopen steenen, die door eenige millioenen diertjes en een net van\nzeewier bedekt waren. Dikwijls gleed mijn voet op den gladden bodem\nuit, en zonder mijn stok zou ik meer dan eens gevallen zijn. Als ik\nmij omkeerde, zag ik altijd het licht van den Nautilus, dat in de\nverte evenwel begon te verflauwen.\n\nDie steenhoopen, waarvan ik zooeven sprak, waren op den zeebodem\nmet een zekere regelmaat verspreid, waarvan ik mij geen verklaring\nwist te geven. Ik zag reusachtige groeven, die zich in het duister\nverloren, welker lengte ik niet kon schatten; zoo merkte ik ook andere\nbijzonderheden op, waarvan ik geen verklaring wist te geven. Het\nkwam mij voor, dat mijn zware schoenzolen een veld met beenderen\nverbrijzelden, die dof kraakten. Welke was dan die uitgestrekte\nvlakte waar wij gingen? Ik had het den kapitein willen vragen,\nmaar de teekens, door middel waarvan hij met zijn makkers bij hun\nonderzeesche tochten sprak, waren voor mij onbegrijpelijk.\n\nEchter nam de rosse schijn, die ons leidde, toe en vertoonde zich reeds\nmet vlammen aan den gezichteinder. De aanwezigheid van dien vuurhaard\nonder water maakte mij in de hoogste mate nieuwsgierig. Was het een\nuitstrooming van electriciteit? Zou ik een natuurlijk verschijnsel\nzien, waarvan de geleerden nog niets wisten? Of zou, en deze gedachte\nschoot mij door het hoofd, 's menschen hand in dit vuur zichtbaar\nzijn? Blies hij dien brand aan? Zou ik in de diepte wellicht makkers\nof vrienden van kapitein Nemo ontmoeten, die even vreemd als hij\nleefden, en die hij ging opzoeken? Zou ik daaronder misschien een\nvolkplanting van bannelingen aantreffen, die de ellende der aarde\nmoede, in de diepten van den Oceaan de onafhankelijkheid gezocht en\ngevonden hadden? Al die dwaze, ongerijmde denkbeelden kwamen mij voor\nden geest, en in die gemoedstemming, onophoudelijk verbaasd door de\nwonderen, die voor mijn oogen voorbijgingen, zou ik niet verwonderd\ngeweest zijn, als ik in de diepte der zee een van die onderzeesche\nsteden had ontdekt, waarvan kapitein Nemo droomde.\n\nOnze weg werd langzamerhand lichter. Het witte licht straalde boven\neen berg van ongeveer 800 voet hoog; maar wat ik zag, was eigenlijk\nniets als een eenvoudige terugkaatsing van licht tegen het kristal\nvan water. De bron van dat overklaarbaar licht was aan de andere\nzijde van den berg.\n\nDe kapitein stapte zonder aarzelen voort tusschen het doolhof van\nsteenen, die den bodem van den Atlantischen Oceaan bedekten; hij kende\ndien somberen weg; hij had dien zonder twijfel dikwijls bewandeld\nen kon er niet verdwalen; ik volgde hem met onwankelbaar vertrouwen;\nhij scheen mij toe een der geesten der zee te zijn, en als hij voor\nmij uitging, bewonderde ik zijn hooge gestalte, die als een zwart\nbeeld tegen den lichten gezichteinder afstak. Het was \u00e9en uur na\nmiddernacht; wij waren de onderste helling van den berg genaderd,\nmaar om dien te beklimmen, moesten wij ons langs moeilijk begaanbare\nwegen door een dicht bosch wagen. Het was een bosch van doode boomen,\nzonder bladeren, zonder sap, boomen die door het water waren gedood\nen waarboven hier en daar reusachtige dennen uitstaken. Het was als\n't ware een kolendomein, waarin de verkoolde boomen overeind stonden,\nomdat ze in den gedeeltelijk losgewoelden grond nog vastgeworteld\nzaten, en wier takjes, als fijn knipwerk van zwart papier, tegen het\nheldere water juist waren afgeteekend. Men stelle zich een woud in\nden Harz tegen een berghelling voor, doch in het water verzonken. De\npaden waren met wier en allerlei zeeplanten volgegroeid en daartusschen\nwemelde het van dieren. Ik klom tegen de rots op, doch moest telkens\nover uitstekende wortels heenstappen, en zeeplanten scheuren, die\nmij in den weg dreven, of tusschen de boomtakken hingen, terwijl ik\neen heirleger van visschen verschrikt opjoeg, die tusschen de takken\ndoor wegzwommen. Meegesleept door de schoonheid van dit tooneel,\nvoelde ik geen afgematheid meer; ik volgde mijn onvermoeiden gids.\n\nWelk een schouwspel! Hoe het terug te geven? Hoe het gezicht te\nbeschrijven van die bosschen en rotsen te midden van het water,\nvan onder in vrees aanjagende en sombere duisternis gehuld en wier\ntoppen van rosachtig licht omringd waren, voortkomend uit die onbekende\nbron van gloed, waarvan de schijn door de terugkaatsing van het water\nverdubbelde? Wij beklommen rotsen, waarvan onder dof geluid brokken\nafgescheurd werden en naar beneden stortten. Rechts en links waren\ndonkere galerijen, waarin zich het oog verloor. Daar waren groote\ngroeven, door een menschenhand schijnbaar gegraven, en ik vroeg mij\nzelven af of ik niet plotseling een bewoner dier onderzeesche streken\nvoor mij zou zien verschijnen.\n\nMaar kapitein Nemo klom steeds door; ik wilde niet achterblijven,\nen volgde met moed; mijn stok was mij daarbij van veel nut; een\nmisstap zou gevaarlijk geweest zijn op die smalle voetpaden, die\naan den rand van afgronden schenen uitgehouwen te zijn, maar ik liep\nmet vasten tred door, en werd niet duizelig. Nu eens sprong ik over\neen spleet, welker diepte mij in de bergen op aarde zou hebben doen\nterugdeinzen, dan eens waagde ik mij over den gladden stam van boomen,\nover de randen eens afgronds geworpen, zonder naar beneden te zien,\ndaar ik geen oogen genoeg had om de schoonheid dezer wildernissen te\nbewonderen. Op andere plaatsen schenen rotsblokken, als gedenkteekenen\nop hun onregelmatig gehouwen voetstukken, den spot te drijven met de\nwetten van evenwicht; tusschen hun steenen uitstekken schoten boomen\nte voorschijn als waterstralen, onder een vreeselijke drukking,\nen steunden elkander onderling. Dan zag ik wederom door de natuur\ngevormde torens, en groote muurbrokken, als van kasteelen voorzien,\nmet zulk een helling voorover hangen als de wetten der zwaartekracht\nop de oppervlakte der aarde niet zouden gedoogd hebben. En ik bemerkte\nzelfs het verschil niet tusschen de dichtheid van water en van lucht,\nwant niettegenstaande mijn zware kleederen, mijn koperen helm en mijn\nlooden zolen, beklom ik hellingen van onbegrijpelijke steilte met de\nvlugheid van een geit of een gems.\n\nIk gevoel wel dat ik onwaarheid schijn te vertellen, nu ik dezen\nonderzeeschen tocht beschrijf, doch ik schrijf de geschiedenis van\nschijnbaar onmogelijke zaken, die echter onbetwistbaar waar zijn. Ik\nheb niet gedroomd, maar gezien en getast!\n\nTwee uren na het verlaten van den Nautilus, hadden wij de uiterste\ngrens der boomen bereikt, en honderd voet boven ons verhief zich de top\nvan den berg, die donker afstak tegen het helle licht van den anderen\nkant. Hier en daar stonden nog eenige versteende struiken. Duizenden\nvisschen vloden voor ons uit, evenals vogels, in het hooge gras\nverrast. De rots was doorboord met een menigte ondoordringbare\nscheuren, diepe holen en groote gaten, waarin zich verschrikkelijke\nvoorwerpen bewogen. Ik verstijfde van schrik, als ik een spriet- of\nvoelhoorn zag, die mij den weg versperde, of een vreeselijke schaar,\nwelke zich in de duisternis der grot met vrij veel geweld opende en\nsloot. Duizenden lichtende punten flikkerden in dezen nacht. Het waren\nde oogen van reusachtige schaaldieren, in hun schuilplaatsen gedoken\nof van vreeselijke kreeften, die als hellebardiers overeind stonden\nen haar pooten tegen elkander sloegen alsof ze van ijzer waren;\nvan reusachtige krabben, die als kanonnen op hun affuiten stonden,\nvan ontzettende inktvisschen, welke met hun voelarmen door elkander\nwerkten, als waren ze een broedsel van levende slangen.\n\nWelke was die vreeselijke, mij nog onbekende dierenwereld? Tot welke\nklasse of orde behoorden deze beesten, voor wie de rotsen, waarop zij\nhuisden, als 't ware een tweede schaal vormden? Waar had de natuur het\ngeheim van hun bestaan ontdekt, en sedert hoeveel eeuwen leefden zij in\nde diepten van de zee? Doch ik kon niet blijven staan. Kapitein Nemo,\nmeer van nabij met deze afzichtelijke wezens bekend, sloeg er geen\nacht meer op. Wij waren op een eerste bergvlak gekomen, waar mij nog\nandere verrassingen wachtten; daar zag ik schilderachtige bouwvallen,\ndie de hand der menschen en niet des scheppers verrieden. Het waren\ngroote steenhoopen, waaronder men onduidelijk de vormen van kasteelen\nen tempels herkende, met een heirleger van bloeiende zo\u00f6phyten en\neen mantel van zeewier en gras als met klimop bedekt.\n\nMaar welk gedeelte van den aardbol was het toch, dat door\noverstroomingen scheen verzwolgen te zijn? Wie had deze rotsen en\nsteenen daar z\u00f3\u00f3 neergezet als gedenkteekenen van voorhistorische\ntijden? Waar was ik, en waar had een luim van den kapitein mij\nheengebracht? Ik had het hem wel willen vragen: maar omdat ik het niet\nkon doen, bleef ik staan en greep hem bij den arm. Hij schudde met\nhet hoofd en wees mij den laatsten bergtop, alsof hij wilde zeggen:\n\"Kom maar mee, kom maar!\"\n\nIk volgde hem dus, en binnen weinige minuten had ik den top bereikt,\ndie boven deze rotsmassa nog tien meter uitstak. Ik keek naar de zijde,\ndoor ons bestegen. De berg verhief zich slechts zeven of acht honderd\nvoet boven de vlakte, maar aan de andere zijde was hij dubbel zoo\nhoog en besloeg het dal, dat zich in dit gedeelte van den Oceaan aan\nzijn voeten uitstrekte. Mijn blik drong hier vrij ver door, en omvatte\neen groote ruimte, door een hevige uitbarsting verlicht; deze berg was\ninderdaad een vulkaan; ongeveer vijftig voet onder den top braakte een\nkrater, te midden van een regen van steenen en rotsblokken, stroomen\nlava uit, als vurige watervallen in het water verdwijnend. Deze vulkaan\nverlichtte als een ontzaglijk groote fakkel de vlakte, zoover het oog\nreikte. Ik zei dat die onderzeesche vulkaan lava, maar geen vlammen\nuitbraakte; voor vlammen is de zuurstof der lucht noodig, zoodat zij\nonder het water niet kunnen duren; maar lavastroomen, die het beginsel\nhunner gloeiing in zich bevatten, kunnen zelfs roodgloeiend zijn,\nzegevierend tegen het water worstelen en dit bij aanraking verdampen;\nde lava stroomde dus even als bij de uitbarstingen van den Vesuvius,\nnaar beneden op een ander Torre del Greco.\n\nInderdaad, daar lag onder mijn oogen een verwoeste stad met\ningestorte daken, vernielde tempels, uit elkander gescheurde zuilen\nen neergeworpen kolommen, welke men vermoeden kon, dat tot de stevige\nToskaansche bouworde behoord hadden. Verder op lagen de overblijfselen\neener reusachtige waterleiding. Hier lag het hooge muurwerk van een\nburcht met gebouwen, waarin men de vormen van het Parthenon giste; daar\noverblijfselen van een kade, alsof een haven in vervlogen eeuwen aan\nde kust van een verdwenen oceaan, aan koopvaardij- en oorlogsschepen\ntot ankerplaats had gestrekt; nog verder lange lijnen van in elkander\ngestorte muren, breede en verlaten straten, een geheel Pompeji, daar\nin het water verzonken, en door kapitein Nemo onder mijn oog gebracht.\n\nWaar was ik? Ik wilde het weten, ik wilde spreken, en den koperen helm\nmij van 't hoofd rukken. Maar de kapitein kwam naar mij toe, en hield\nmij met \u00e9\u00e9n beweging tegen; toen raapte hij een stuk krijtsteen op,\nliep naar een zwarte basaltrots en schreef daarop het woord:\n\n\"Atlantis.\"\n\nWelk een gedachte trof mij! Atlantis, het oude Meropis van Theopompus,\nhet Atlantis van Plato, het vaste land, dat ontkend werd door Origenes,\nPorphyrius, Jamblichus, d'Anville, Malte-Brun en von Humboldt, die deze\nverdwijning onder de sprookjes rekenden, doch waaraan geloof geslagen\nwerd door Posiodonius, Plinius, Ammianus Marcellinus, Tertullianus,\nEngel, Sherer, Tournefort, Buffon en d'Avezac; ik had het daar onder\nmijn oogen, zooals het de onwedersprekelijke sporen nog droeg van\nde ramp, welke het getroffen had! Dit was dan het verzwolgen land,\ndat vroeger gelegen was buiten de grenzen van Europa, Azi\u00eb, Libye, en\nde kolommen van Hercules, waar het machtig volk der Atlanten leefde,\nwaartegen het oude Griekenland zijn eerste oorlogen voerde.\n\nDe geschiedschrijver, die de groote daden van dit heldentijdvak te boek\nheeft gesteld, is Plato. Zijn gesprek tusschen Tinaeus en Kritias, is,\nom zoo te zeggen, onder den invloed van den dichter en wetgever Solon\ngeschreven. Deze onderhield zich eens met eenige wijze grijsaards uit\nSa\u00efs, een stad, toen reeds acht eeuwen oud, zooals de opschriften op de\ntempelmuren getuigen. Een dier wijzen verhaalde de geschiedenis eener\nstad, nog duizend jaar ouder; deze oude stad was, toen zij negen eeuwen\nbestaan had, door de Atlanten overvallen en gedeeltelijk verwoest;\ndit volk, zei hij, woonde in een uitgestrekt land, veel grooter dan\nAfrika en Azi\u00eb bij elkander, en een oppervlakte beslaande van 12\u00b0 tot\n40\u00b0 N.B. Hun gebied strekte zich tot aan Egypte uit: zij wilden ook\nGriekenland de wet voorschrijven, doch daar stieten zij het hoofd\ntegen den onweerstaanbaren moed der Hellenen. Eeuwen verliepen;\neen geweldige overstrooming, met aardbevingen gepaard, had plaats;\n\u00e9en dag en \u00e9en nacht waren voldoende om dit Atlantis te vernietigen,\nwaarvan Madeira, de Azorische, Canarische en Kaap-Verdische eilanden\nnu nog, als hoogste punten, zich uit de zee verheffen.\n\nDit waren de geschiedkundige herinneringen, die het door kapitein\nNemo geschreven woord bij mij levendig deden worden. Zoo stond ik\ndan, door het vreemdste lot gedreven, thans op een der bergen van dit\nverdwenen land! Ik raakte als het ware met de hand die duizend eeuwen\noude bouwvallen aan, tot een voorwereldlijk tijdperk behoorend! Ik\nbetrad den grond, waarop de tijdgenooten van den eersten mensch hadden\ngewoond; ik verbrijzelde onder mijn voet de skeletten van dieren uit\nde fabelachtige tijden, die onder de schaduw van de thans versteende\nboomen hadden gerust!\n\nAch, waarom had ik niet meer tijd; ik had de steile helling van dezen\nberg wel willen afdalen, om dit uitgestrekte land te doorloopen,\ndat zonder twijfel Afrika en Amerika aan elkander verbond, en om die\ngroote voorwereldlijke steden te bezoeken. Daar strekten zich misschien\nonder mijn voet het krijgshaftige Makhimos, het vrome Eusebes uit,\nwier reusachtige inwoners eeuwen lang leefden en die kracht genoeg\nbezaten om deze rotsblokken op elkander te stapelen, nu nog weerstand\nbiedend aan het geweld der wateren! Eens zal misschien een wonder de\nverdwenen bouwvallen weer boven het vlak der zee verheffen.\n\nIn dit gedeelte van den Oceaan heeft men het bestaan van een\naantal onderzeesche vulkanen bewezen, en verscheidene schepen\nhebben buitengewone schokken ondervonden, als zij op deze hoogte\nvoeren. Sommigen hoorden doffe geluiden, den strijd der elementen\nte kennen gevende, anderen hebben vulkaan-asch opgevangen, uit zee\nnaar boven geworpen. De geheele bodem tot aan den evenaar toe, wordt\nnog door onderaardsche vulkanische krachten geteisterd. En wie weet\nof over eenige eeuwen de toppen dezer vuurspuwende bergen, hooger\ngeworden door plutonische uitwerpselen en opeenvolgende lavabeddingen,\nniet boven het vlak van den Atlantischen Oceaan zullen uitsteken!\n\nTerwijl ik zoo peinsde, en al de bijzonderheden van dit grootsche\nlandschap in mijn geheugen trachtte te prenten, bleef kapitein Nemo,\nop een met mos bedekte kolom geleund, onbeweeglijk en als versteend\nin stomme bewondering staan. Dacht hij aan verdwenen geslachten\nen trachtte hij het geheim der toekomst van het menschdom te\nontdekken? Kwam die vreemde man op deze plaats zijn geschiedkundige\nherinneringen verlevendigen, en in deze oudheid mee leven, omdat hij\nvan het leven in den lateren of nieuweren tijd niets wilde weten? Wat\nzou ik niet gegeven hebben om zijn gedachten te kennen, daarin te\ndeelen en ze te begrijpen!\n\nWij bleven een uur lang op deze plaats en beschouwden, onder den\nlichtenden schijn van de gloeiende en soms verbazend schitterende lava,\nde uitgestrekte vlakte. Het koken en woelen onder den grond deed den\nberg van tijd tot tijd dreunen en trillen; zware geluiden werden met\nde grootste nauwkeurigheid door het water overgebracht en weerkaatsten\nmet statige kracht. Op dat oogenblik scheen de maan een poos door\nhet water heen, en wierp over het verzwolgen landschap eenige bleeke\nstralen; het was maar een oogenblik, doch van een onbeschrijfelijke\nuitwerking. De kapitein richtte zich op, wierp een laatsten blik op\nde onmetelijke vlakte, en wenkte mij toen hem te volgen. Wij daalden\nden berg spoedig af; toen wij het woud door waren, zag ik de lantaarn\nvan den Nautilus schitteren als een ster. De kapitein ging er recht\nop af, en wij waren weer aan boord toen de eerste stralen van het\nmorgenlicht schenen over de oppervlakte van den Oceaan.\n\n\nHOOFDSTUK XXXIV\n\nOnderzeesche kolenmijnen.\n\nDen volgenden dag, 20 Februari, stond ik zeer laat op. De\nvermoeienissen van den nacht hadden mij tot elf uur doen slapen. Ik\nkleedde mij haastig, want ik wilde weten, welke richting de Nautilus\nhad. De instrumenten wezen aan, dat wij altijd met een twintig\nkilometervaart op honderd meter diepte naar het Zuiden snelden.\n\nKoenraad trad binnen; ik vertelde hem onzen nachtelijken tocht,\nen daar de wanden geopend waren, kon hij nog een gedeelte zien van\ndit verdronken land. De Nautilus voer namelijk tien meter boven de\nvlakte van Atlantis; zij bewoog zich als een ballon, die door den wind\nboven weilanden wordt voortgestuwd; maar beter zou het zijn te zeggen,\ndat wij in den salon zaten als in den waggon van een sneltrein. Het\neerste, wat onder onze oogen voorbijsnelde, waren de phantastisch\ngevormde rotsen; de doode boomen, wier onbeweeglijke vormen ons onder\nwater toegrijnsden; verder de met een tapijt van zeeanemonen bedekte\nsteenklompen en vreemd gevormde blokken lava, die bewezen met welk\neen woede de vulkanische uitbarstingen hadden plaats gehad.\n\nTerwijl deze zonderlinge streken onder ons electrisch licht zichtbaar\nwaren, verhaalde ik aan Koenraad de geschiedenis van de Atlanten; ik\nsprak hem over de oorlogen van die heldhaftige volken, en behandelde\nhet vraagstuk omtrent het bestaan van Atlantis als iemand die geen\ntwijfel meer koestert. Maar Koenraad was afgetrokken, en hoorde mij\nternauwernood aan; spoedig echter begreep ik zijn onverschilligheid\nvoor deze geschiedkundige vraagstukken.\n\nEen talloos visschenheir toch trok zijn oogen, en als er visschen\nvoorbij ons zwommen, dan behoorde Koenraad, in zijn lust tot ordenen\nen rangschikken als verzonken, niet meer tot deze wereld. In dat geval\nmoest ik hem gewoonlijk maar volgen, en met hem onze ichthyologische\nstudi\u00ebn voortzetten.\n\nOver het algemeen verschilden die visschen van den Atlantischen\nOceaan weinig van die wij reeds gezien hadden. Het waren roggen van\nreusachtige gedaante, vijf meter lang, en zoo sterk, dat zij boven\nwater konden uitspringen; haaien van verschillende soort, onder\nanderen een van vijf meter lang met driehoekige, scherpe tanden;\nsteuren, zeepalingen en andere visschen.\n\nTerwijl wij die verschillende soorten van dieren zaten te bekijken,\nliet ik niet na de groote vlakte van Atlantis te beschouwen. Soms\nnoodzaakten grillige verhevenheden van den grond den Nautilus om zijn\nsnelheid te minderen, en dan gleed hij met de behendigheid van een\nvisch tusschen de dicht bij elkander liggende heuvels door. Indien\nhij door dit doolhof niet kon heenkomen, verhief de Nautilus zich\nals een luchtballon, en wanneer hij over dien hinderpaal heen was,\nhervatte hij zijn snelle vaart op eenige meters boven den bodem. Het\nwas een bewonderenswaardige en aangename vaart, die aan een luchtreis\ndeed denken, met dit onderscheid evenwel, dat de Nautilus volkomen\naan het roer gehoorzaamde.\n\nTegen vier uur des namiddags veranderde de grond een weinig; tot nog\ntoe was hij met een dikke laag slijk en met tot erts geworden takken\nbedekt; nu werd de bodem rotsachtiger en scheen bezaaid met tufsteen,\neenige brokken lava en zwavelachtige bestanddeelen. Ik dacht, dat de\nbergstreek dus weldra op de groote vlakten zou volgen, en door zekere\nwendingen van den Nautilus zag ik ook inderdaad, dat de zuidelijke\ngezichteinder door een hoogen muur begrensd was, die elken uitgang\nscheen af te snijden. De top van dien berg stak zeker boven de zee\nuit. Het moest een vast land zijn, of ten minste een eiland, hetzij\neen der Canarische, hetzij een der Kaap-Verdische. Daar men, misschien\nom bijzondere redenen, de zonshoogte niet genomen had, wist ik niet\njuist waar wij ons bevonden. In allen gevalle scheen het mij toe,\ndat die bergmuur de grens van Atlantis vormde, van welk land wij\nevenwel nog slechts een klein gedeelte bezocht hadden.\n\nDe nacht brak mijn waarnemingen niet af. Ik was alleen gebleven,\nwant Koenraad was naar zijn hut gegaan. De Nautilus verminderde\nzijn snelheid, en manoeuvreerde door de zee boven den wonderlijk\ngevormden bodem; nu eens streek hij langs de heuvels, alsof hij\ner zich op had willen neerleggen, dan steeg hij plotseling weer\nnaar de oppervlakte. Ik zag tusschenbeiden eenige heldere sterren,\nen juist vijf of zes van die sterren uit den Dierenriem, die in het\nsterrenbeeld van Orion zichtbaar zijn.\n\nIk zou zeker nog lang voor het raam de schoonheden van de zee\nen den hemel zijn blijven bewonderen, als de wanden niet werden\ndichtgeschoven. Op dit oogenblik was de Nautilus tot aan den\nloodrechten rotswand genaderd; hoe hij manoeuvreerde kon ik niet\nraden. Ik ging naar mijn kamer; het vaartuig lag stil; ik sliep in,\nmet het vaste voornemen om na weinige uren weer op te staan; doch\nhet was den volgenden morgen acht uur toen ik in den salon kwam. De\nmanometer deed mij zien, dat de Nautilus op de oppervlakte der zee\ndreef; bovendien hoorde ik op het plat loopen; doch ik voelde door\nde deining der golven geen slingeren.\n\nIk ging naar het luik; het was open, maar in plaats van het helder\ndaglicht, zoo als ik verwachtte, omringde mij dikke duisternis. Waar\nwaren wij? Had ik mij bedrogen? Was het nog nacht? Neen, geen enkele\nster schitterde, en de nacht is niet zoo volslagen donker. Ik wist\nniet wat er van te denken, toen ik iemand hoorde zeggen:\n\n\"Zijt gij het, mijnheer de professor?\"\n\n\"O, kapitein,\" antwoordde ik \"waar zijn wij?\"\n\n\"Onder den grond, mijnheer.\"\n\n\"Onder den grond!\" riep ik uit, \"en de Nautilus drijft nog?\"\n\n\"Hij drijft altijd.\"\n\n\"Maar dat begrijp ik niet.\"\n\n\"Wacht maar eenige oogenblikken; onze lantaarn wordt aangestoken\nen als gij er op gesteld zijt helder voor u uit te zien, zult gij\ntevreden zijn.\"\n\nIk betrad het plat en wachtte; de duisternis was zoo volkomen dat\nik den kapitein zelfs niet zag; naar boven kijkend, meende ik recht\nboven mijn hoofd een zekeren lichtenden schijn te zien, een soort van\nschemering, door een rond gat binnenvallend. Op dat oogenblik werd\nde lantaarn ontstoken; het helder licht deed het zwakke schijnsel\ngeheel verdwijnen.\n\nIk sloot een oogenblik mijn oogen, door het electrisch licht als\nverblind, en zag om mij heen. De Nautilus lag stil aan een oever,\ndie als een kaai gevormd was. De zee waarop het vaartuig op dat\noogenblik dreef, was een meer, door een muur als 't ware ingesloten;\nhet had een middellijn van ongeveer twee kilometer. Het peil, zoo als\nde manometer aanwees, stond gelijk met dat van de zee buiten dien muur,\nzoodat er noodzakelijk gemeenschap tusschen het meer en de zee moest\nbestaan. De hooge rotswanden, waartusschen wij lagen ingesloten,\nwelfden zich boven ons, en vormden als het ware een omgekeerden\ntrechter van vijf of zes honderd meter hoogte. Bovenin was een\nopening, waardoor ik de schemering gezien had, die waarschijnlijk\naan het daglicht moest worden toegeschreven.\n\nVoordat ik den inwendigen vorm van deze verbazend groote grot\nnauwkeuriger onderzocht, voor ik mij zelven afvroeg of dat het werk\nder natuur of van menschenhanden was, trad ik op den kapitein toe en\nvroeg hem waar wij waren.\n\n\"Wij zijn midden in een uitgedoofden vulkaan,\" antwoordde de kapitein,\n\"waar de zee is binnengestroomd tengevolge van een scheur in den\ngrond, daarin door een aardbeving ontstaan. Terwijl gij in bed laagt,\nmijnheer de professor, is de Nautilus in dit meer gekomen door een\nnatuurlijken waterweg, die op tien meter onder het oppervlak van den\nOceaan bestaat. Hier heeft mijn vaartuig een zekere gemakkelijke,\ngeheimzinnige haven, tegen alle winden beveiligd. Waar zult gij ergens\nop eenige kust van uw vasteland of van uw eilanden een reede vinden,\ndie tegen deze veilige ligplaats opwegen of tegen de woede der orkanen\nbeschermen kan?\"\n\n\"Inderdaad, kapitein, hier zijt gij veilig; wie zou u in het hart\nvan een vulkaan kunnen achterhalen? Maar heb ik aan den top geen\nopening ontdekt?\"\n\n\"Ja, de krater, die vroeger lavavlammen en rook uitwierp en waar nu\nde frissche lucht, die wij inademen, binnenstroomt.\"\n\n\"Maar welke is die vulkaan?\" vroeg ik.\n\n\"Hij behoort tot een van de talrijke eilandjes, die in deze zee als\ngezaaid zijn. Hij is voor de schepen een klip, maar voor ons een\ngroote grot. Het toeval heeft mij die doen ontdekken, en daarin heeft\nhet mij goed gediend.\"\n\n\"Maar zou men door dien krater niet naar beneden kunnen afdalen?\"\n\n\"Evenmin als ik er uit zou kunnen klimmen; tot op een hoogte van\nhonderd voet kan men den inwendigen wand bestijgen, maar hooger op\nhangt de rots zoo veel over, dat zij niet bestegen kan worden.\"\n\n\"Ik zie, kapitein, dat de natuur u overal en altijd dient. Gij zijt\nop dit meer in veiligheid en niemand als gij kunt het bezoeken. Maar\nwaarvoor hebt gij die schuilplaats noodig? De Nautilus behoeft toch\ngeen haven?\"\n\n\"Neen, mijnheer, maar hij heeft electriciteit noodig om zich te\nbewegen, elementen om deze voort te brengen, sodium om de elementen\nte voeden, kool om sodium te krijgen en mijnen om steenkolen uit te\nhalen. En nu is het juist hier, dat de zee geheele bosschen bedekt,\ndie in voorwereldlijke tijdperken zijn bedolven geraakt; nu zijn zij\ngeheel verkoold en voor mij een onuitputtelijke bron.\"\n\n\"Zijn uw mannen dan hier mijnwerkers, kapitein?\"\n\n\"Juist. Die mijnen strekken zich evenals die van New-Castle onder de\ngolven uit. Hier gaan zij met scaphanders aan met spade en houweel\nin de hand, de steenkolen loshakken, die ik zelfs niet uit de mijnen\nvan het vaste land behoef te halen. Als ik nu aan het stoken ben, om\nsodium te verkrijgen, dan geeft de rook, die uit den krater opstijgt,\ndezen nog den schijn, alsof de berg in werking was.\"\n\n\"En zal ik ze aan 't werk zien?\"\n\n\"Ditmaal niet, want ik heb haast om onze onderzeesche reis om de\naarde te vervolgen. Ik zal mij derhalve tevreden stellen om wat mee\nte nemen van den vooraad sodium, dien ik hier bewaar. Ik heb slechts\n\u00e9en dag noodig om een genoegzame hoeveelheid aan boord te nemen en dan\nzullen wij onze reis vervolgen. Wanneer gij dus deze grot doorwandelen\nen eens om het meer heenloopen wilt, maak dan gebruik van dezen dag,\nmijnheer Aronnax.\"\n\nIk dankte den kapitein, en ging mijn beide makkers opzoeken, die hun\nhut nog niet hadden verlaten. Ik noodigde hen uit mij te volgen,\nzonder te zeggen waar wij ons bevonden. Zij kwamen op het plat;\nKoenraad, die zich over niets verwonderde, beschouwde het als iets\nzeer natuurlijks, dat hij wakker werd onder een berg, nadat hij onder\nwater naar bed was gegaan. Maar Ned Land dacht er slechts aan eens\nte onderzoeken of deze grot geen uitgang had.\n\nNa het ontbijt, omstreeks tien uur, gingen wij naar den oever.\n\n\"Nu zijn wij weer aan land,\" zei Koenraad.\n\n\"Dit noem ik geen land,\" antwoordde de Amerikaan; \"bovendien zijn\nwij er niet op, maar er onder.\"\n\nTusschen den rotswand en het water was een zandig strand, dat op zijn\ngrootste breedte vijfhonderd voet breed was; over dit strand kon men\ngemakkelijk om het meer heen wandelen. Maar het benedeneinde der hooge\nrotswanden vormde een ongelijk terrein, waarop in schilderachtige\nopeenstapeling blokken vulkanische steenen en verbazende stukken\npuimsteen lagen. Al deze ruw door elkander geworpen steenblokken,\nwaren door het onderaardsche vuur met een laag glazuur bedekt, die in\nhet electrisch licht schitterde. Het met steenglas vermengde oeverzand\nstoof onder onze treden als een wolk kleine sterren op.\n\nDe grond verhief zich langzamerhand naarmate wij ons van den oever\nverwijderden, en wij waren weldra door een lange en bochtige helling\ngekomen, waar wij langzamerhand hooger konden klimmen; maar wij\nmoesten voorzichtig voortgaan tusschen die losliggende steenblokken,\nen onze voet gleed daarbij nu en dan uit op de stukken veldspaat en\nkwarts. De vulkanische natuur van deze ontzettend groote grot werd\nons hoe langer hoe meer bevestigd; ik deed het mijn makkers opmerken.\n\n\"Kunt gij u voorstellen,\" vroeg ik hun, \"hoe deze trechter er uit\nmoest zien, toen hij gevuld was met kokende lava en die gloeiende\nvloeibare massa zich tot aan de opening van den berg verhief, evenals\nhet kokend metaal binnen de wanden van een hoogoven?\"\n\n\"Dat kan ik mij best voorstellen, mijnheer!\" antwoordde Koenraad. \"Maar\nkan mijnheer mij ook zeggen, waar deze groote hoogoven het werk\ngestaakt heeft, en hij nu met het water van een kalm meer gevuld is?\"\n\n\"Vermoedelijk. Koenraad, omdat eenige aardbeving onder het oppervlak\nvan den Oceaan de opening heeft gemaakt, waardoor de Nautilus hier\nbinnen is gekomen. Toen is het water der zee waarschijnlijk naar\nbinnen gestort; er is een vreeselijke strijd tusschen de beide\nelementen gevoerd, die ten voordeele van Neptunus is ge\u00ebindigd. Er\nzijn evenwel reeds eeuwen overheen gegaan, en de overstroomde vulkaan\nis een vreedzame grot geworden.\"\n\n\"Zeer goed,\" antwoordde Ned Land, \"ik geloof u; maar in ons belang\nbetreur ik het dat die opening, waarvan mijnheer spreekt, niet boven\nhet vlak der zee ligt.\"\n\n\"Maar, vriend Ned,\" zei Koenraad, \"als die opening niet onder water\nwas, dan had de Nautilus hier niet binnen kunnen komen.\"\n\n\"En ik voeg er nog bij, Land, dat het water dan ook den vulkaan niet\nbinnengestroomd, en deze nog een vuurspuwende berg wezen zou. Je\nspijt is dus overbodig.\"\n\nWij begonnen te klimmen; de helling werd hoe langer zoo steiler, en\nde paden hoe langer zoo nauwer; soms waren er diepe spleten in den\ngrond, waarover wij moesten heenspringen; dan moesten wij weer om ver\nuitstekende en overhangende rotsblokken heen; wij kropen soms op de\nknie\u00ebn of op den buik voort. Maar met hulp van Koenraaads behendigheid\nen Neds kracht kwamen wij alle hinderpalen te boven.\n\nOp een hoogte van ongeveer dertig meter, veranderde de aard van den\ngrond, zonder dat deze daarom nog begaanbaarder werd; wij stuitten\nop zwarte basaltblokken; soms lagen zij met zwavel bedekt over een\nvlakte neergeworpen, dan weder vormden zij regelmatige prisma's, die\nals kolommen overeind stonden, om het groote gewelf te ondersteunen,\nen een prachtig schouwspel opleverden van de bouwkunst der natuur. Op\nandere plaatsen liepen tusschen deze basaltblokken lange stroomen\nvan gestolten lava, waarin strepen jodenlijm of groote massa's zwavel\nzichtbaar waren. Het daglicht, dat door den krater naar binnen viel,\nverlichtte deze vulkanische overblijfselen, die voor eeuwig in dien\nuitgedoofden berg begraven lagen, met een onzeker schijnsel.\n\nWeldra moesten wij op een hoogte van omstreeks 250 voet door\nonoverkomelijke hinderpalen ons klimmen staken. De bergwand begon\nover ons heen te hangen, en in plaats van te stijgen, moesten wij\nonze wandeling om het meer voortzetten. Op de hoogte, waarop wij ons\nbevonden, begon het plantenrijk met het mineraalrijk in aanraking te\nkomen. Uit de rotsspleten kwamen hier en daar heesters en op enkele\nplaatsen zelfs boomen te voorschijn. Ik herkende eenige planten en\nbloemen, zooals heliotropen en chrysanthemums; zelfs ontdekte ik\ntusschen de lavastroomen in kleine, doch weinig riekende viooltjes,\nhoewel ik beken dat ik dit weinigje geur gretig opsnoof. De geur is\nde ziel der bloemen, en de bloemen der zee, hoe prachtig ook, hebben\ngeen ziel!\n\nWij waren aan den voet van een boschje vrij zware drakenboomen\ngenaderd, die door de kracht hunner sterke wortels de rots gebroken\nhadden, toen Ned Land uitriep: \"O mijnheer, een bijennest!\"\n\n\"Een bijennest,\" antwoordde ik, terwijl ik den schouder ongeloovig\noptrok.\n\n\"Ja zeker!\" riep de Amerikaan, \"de bijen gonzen er om heen.\"\n\nIk naderde en moest mij gewonnen geven. In een gat van een drakenboom,\nwaren eenige duizenden van de vernuftige insecten, die op de Canarische\neilanden zooveel voorkomen, en wier honig d\u00e1\u00e1r zoo gezocht is.\n\nDe Amerikaan wilde natuurlijk een voorraad honig medenemen, en ik\nwas zoo onbarmhartig niet om er mij tegen te verzetten; hij stak met\nbehulp van zijn vuurslag, wat droge bladeren met zwavel vermengd aan,\nom de bijen te doen stikken; weldra hield het gegons op, en het nest\nleverde verscheidene ponden geurigen honig. Ned Land stak deze in\nzijn voorraadzak.\n\n\"Als ik den honig met het deeg van den broodboom vermeng,\" zei hij,\n\"dan kan ik u een kostelijken koek aanbieden.\"\n\n\"Best,\" zei ik, \"maar laat ons nu voortgaan.\"\n\nOp enkele bochten van ons pad vertoonde zich het meer in zijn geheele\nuitgestrektheid; het werd door de lantaarn van den Nautilus verlicht,\nen wij zagen er geen enkel golfje of rimpeltje op. De Nautilus lag\nonbeweeglijk; op het plat liepen menschen heen en weer, als zwarte\nschimmen in de zee van het electrisch licht. Op dat oogenblik draaiden\nwij om een uitstekend rotspunt heen en zagen toen, dat de bijen niet de\neenige dieren waren, die den vulkaan bewoonden. Roofvogels vlogen hier\nen daar in de duisternis rond, of vluchtten weg van hun nesten. Het\nwaren sperwers en havikken; ook liepen er hier en daar, zoo snel zij\nkonden, schoone en vette trapganzen. Men kan zich de begeerlijkheid\nvan den Amerikaan voorstellen, toen hij dit smakelijk wild zag, en\nwelk een spijt hij gevoelde zijn geweer niet bij zich te hebben. Hij\nbeproefde ze met steenen te raken, en na verscheidene vruchtelooze\npogingen slaagde hij er eindelijk in, een van die prachtige trapganzen\nte treffen. Als ik zeg, dat hij twintigmaal zijn leven waagde om het\ndier te grijpen, jok ik niet, maar hij vervolgde het beest zoo lang\ntotdat hij het in zijn zak had.\n\nWij moesten wederom naar beneden, want wij konden onmogelijk\nverder. Boven ons geleek de gapende krater op de opening van een\nput. Wij konden den hemel vrij duidelijk zien, en ik zag de wolken\noostwaarts drijven. Een half uur na de laatste heldendaad van\nNed Land, waren wij weer aan den oever. Hier groeide niets meer\ndan wat zeevenkel, een klein plantje, dat goed is om gekonfijt te\nworden. Koenraad plukte er eenige bosjes van. Verder vonden wij een\nmenigte schelpdieren.\n\nHier was een prachtige grot; mijn makkers en ik kregen lust ons op\nhet fijne zand uit te strekken. Het vuur had de wanden met schitterend\nglazuur bedekt. Ned Land betastte ze, als wilde hij onderzoeken hoe dik\nzij wel waren; ik kon een glimlach niet onderdrukken. Ons gesprek viel\ntoen weer op zijn eeuwigdurende plannen om te ontvluchten, en zonder\nzijn hoop al te zeer te voeden, kon ik toch deze veronderstelling\nmaken: dat namelijk kapitein Nemo slechts naar het Zuiden gevaren\nwas om zijn voorraad sodium te vernieuwen; ik hoopte dus dat hij\nnu weer naar de kusten van Europa of Amerika zou varen, waardoor de\nAmerikaan dus in de gelegenheid zou zijn, zijn mislukte poging met\nbeteren uitslag te hervatten.\n\nWij lagen ongeveer een uur in de schoone grot uitgestrekt, toen\nons gesprek, dat in den beginne vrij levendig geweest was, begon te\nverflauwen; zekere slaperigheid overviel ons, en daar ik geen enkele\nreden zag om dit tegen te gaan, dommelde ik zachtjes in; ik droomde,\nen wie is meester om zijn droomen te kiezen, ik droomde dat mijn\ngeheele bestaan zich in dat van een weekdier oploste; het scheen mij\nalsof de grot mijn schelp was. Plotseling werd ik door het schreeuwen\nvan Koenraad gewekt.\n\n\"Op, op!\" riep de brave jongen.\n\n\"Wat is er?\" vroeg ik, half opstaande.\n\n\"Het water komt op.\"\n\nIk sprong overeind, en zag dat het zeewater als een stortvloed de\ngrot binnendrong; omdat wij in wezenlijkheid geen weekdieren waren,\nmoesten wij trachten ons te redden. Binnen weinige oogenblikken waren\nwij boven in de grot in veiligheid. \"Wat gebeurt er toch?\" vroeg\nKoenraad; \"is er een nieuw wonder voorgevallen?\"\n\n\"Wel neen, vrienden,\" antwoordde ik, \"het is eenvoudig de vloed die\nons heeft overvallen. De zee buiten den berg rijst, en de wetten\nvan het evenwicht leeren dat het meer binnen den berg dan ook rijzen\nmoet. Wij zijn er met een half nat pak afgekomen, en zullen ons op\nden Nautilus gaan verkleeden.\"\n\nDrie kwartier daarna hadden wij onzen tocht om het meer ge\u00ebindigd,\nen waren wij weer aan boord. De mannen der equipage brachten op dat\noogenblik de laatste vracht sodium binnen boord, zoodat de Nautilus\naanstonds had kunnen vertrekken; doch de kapitein gaf daartoe\ngeen bevel. Wilde hij daartoe den nacht afwachten en heimelijk\ndoor de onderzeesche opening varen? Misschien. Hoe het ook zij,\nden volgenden morgen had de Nautilus zijn haven verlaten, en voer,\nver van elk vast land, op eenige meters voort onder de golven van\nden Atlantischen Oceaan.\n\n\n\nHOOFDSTUK XXXV\n\nDe Krooszee.\n\nDe richting van den Nautilus was niet veranderd. Wij moesten voor\nhet oogenblik dus alle hoop laten varen om naar eenige Europeesche\nzee terug te keeren. Kapitein Nemo bleef den koers naar het Zuiden\nrichten. Waar voerde hij ons heen? Ik kon het mij niet voorstellen.\n\nDien dag doorkliefde de Nautilus een zonderling gedeelte van den\nAtlantischen Oceaan; iedereen kent het bestaan van den warmen\nstroom, die onder den naam van Golfstroom bekend is. Nadat hij de\ngolf van Mexico onder langs kaap Sable verlaten heeft, richt hij\nzich rechtstreeks naar Spitsbergen; doch op ongeveer 44\u00b0 N.B., even\nnadat hij de golf van Mexico heeft verlaten, verdeelt hij zich in\ntwee takken; de voornaamste richt zich naar de kusten van IJsland\nen Noorwegen, terwijl de andere op de hoogte der Azorische eilanden\nzuidwaarts stroomt, en daarna tegen de Afrikaansche kust stuitende,\neen ovaal beschrijft en naar de Antillen terugkeert.\n\nDeze tweede tak van den warmen stroom gaat dus met zijn golven om een\nkoud, bijna stilstaand en onbeweeglijk gedeelte van den Oceaan, dat\nmen de Krooszee noemt. Het is een meer in het midden van den Oceaan,\nom hetwelk het water van den grooten stroom in niet minder dan drie\njaar heenloopt.\n\nDe Krooszee bedekt, om zoo te zeggen, het land dat door den Oceaan is\nverzwolgen. Sommige schrijvers hebben zelfs beweerd, dat het zeegras,\nhetwelk in deze zee in groote menigte ronddrijft, van de weiden van\ndit vroegere vasteland afkomstig is. Waarschijnlijk echter is dit\nzeegras en wier afkomstig van de kusten van Europa en Amerika, en\nwordt door den Golfstroom tot op deze hoogte medegesleept. Dit was\neen van de redenen, die Columbus deden gelooven aan het bestaan van\neen nieuwe wereld. Toen de schepen van dezen koenen zeevaarder in de\nKrooszee kwamen, hadden zij werk om door dit gras heen te komen, omdat\nhet tot groote ontsteltenis van de equipage hunne vaart tegenhield;\nzij besteedden zelfs drie weken er over om er doorheen te worstelen.\n\nZoo was de streek, door den Nautilus op dit oogenblik bezocht: het\nwas een wezenlijke weide, zulk een dicht tapijt van gras, zeekroos\nen wier, dat een schip er niet zonder moeite kon doorvaren. Kapitein\nNemo wilde zich met zijn schroefboot dan ook niet in deze massa gras\nwagen, en bleef op eenige meters diepte onder de golven.\n\nDe Krooszee wordt ook wel Sargasso-zee genoemd, naar het Spaansche\nwoord \"Sargazzo\" dat zeewier beteekent, omdat deze uitgestrekte\nbank door deze plant gevormd wordt. Ziehier waarom deze planten\nvolgens den geleerden Maury, den schrijver van de Natuurkundige\naardrijksbeschrijving zich vereenigen in dit kalme gedeelte van den\nAtlantischen Oceaan.\n\n\"Men kan,\" zegt hij, \"dat verschijnsel verklaren door een proef,\ndie elkeen kent. Als men in een bak met water eenige stukjes, kurk\nof andere voorwerpen laat drijven, en men aan het water een draaiende\nbeweging geeft, dan zal men die verspreide stukjes zich in het midden\nzien bijeen voegen, dat is daar waar het water het minst in beweging\nis. Bij het verschijnsel, waarover wij spreken, is de Atlantische\nOceaan de bak, de Golfstroom is het draaiend gedeelte en de Krooszee\nhet middelpunt, waar de drijvende voorwerpen zich vereenigen.\"\n\nIk deel Maury's gevoelen en heb het verschijnsel op de plaats zelf,\nwaar schepen slechts zeer zelden komen, kunnen onderzoeken. Boven\nons dreven voorwerpen van allerhande soort, opgehoopt tusschen het\nbruinachtig gras, boomstammen, die van de Andes en het Rotsgebergte\nwaren afgescheurd en door de Amazonen-rivier of de Mississippi werden\nvoortgestuwd; tallooze overblijfselen van wrakken, zoo met schelpen\nen planten begroeid, dat zij niet boven konden drijven. En de tijd zal\nook eens dat andere gevoelen van Maury waar maken, dat deze eeuwenlang\nopgehoopte voorwerpen eenmaal versteenen en door de werking van het\nwater een onuitputtelijke kolenmijn zullen vormen; een kostbare\nvoorraad dus, dien de Voorzienigheid nu reeds verzamelt voor het\noogenblik, dat de menschen de mijnen op het vasteland hebben uitgeput.\n\nDen geheelen 22sten Februari brachten wij in die Krooszee door, waar\nde visschen, die zooveel van zeeplanten houden en de schaaldieren\novervloedig voedsel vinden. Den volgenden dag had de Oceaan wederom\nzijn gewone voorkomen. Van dit oogenblik af bleef de Nautilus gedurende\nnegentien dagen van 23 Februari tot 12 Maart in het midden van den\nAtlantischen Oceaan, en voerde ons mee met een doorloopende snelheid\nvan zestien kilometer in het uur. De kapitein wilde waarschijnlijk het\ngeheele programma zijner onderzeesche reis afloopen, en ik twijfelde\ner niet aan, of hij zou, na om kaap Hoorn te zijn gestevend, naar\nde Stille Zuidzee terugkeeren. Ned Land had dus wel gelijk met bang\nte zijn. In deze uitgestrekte zee zonder eilanden behoefde men het\nniet te beproeven om van boord te gaan; wij hadden dus geen middel om\nons tegen den wil van kapitein Nemo te verzetten. Het eenige wat wij\ndoen konden, was ons te onderwerpen; maar wat men van geweld of list\nniet meer te wachten had, dacht ik dat door overreding kon verkregen\nworden. Als de reis was afgeloopen, zou dan de kapitein er niet in\ntoestemmen ons de vrijheid terug te geven, onder eede van zijn bestaan\nnimmer te verraden? Wij zouden dien eed zeker hebben gehouden, maar\nik moest die teedere zaak met den kapitein zelf behandelen. Zou ik hem\nechter die vrijheid wel kunnen vragen? Had hij bij het begin der reis\nniet op stelligen toon verklaard, dat het geheim van zijn leven onze\nlevenslange gevangenschap aan boord van de Nautilus eischte? Moest\nmijn stilzwijgen gedurende vier maanden hem niet doen gelooven,\ndat ik mij zonder morren in dien toestand schikte? Als ik die zaak\nweder aanroerde, zou het dan geen achterdocht bij hem opwekken, die\nonze plannen kon benadeelen, als zich daartoe later eenige gunstige\nomstandigheid voordeed! Ik overdacht en overwoog al die redenen, en\nik onderwiep ze aan Koenraads oordeel, die niet minder verlegen stond\ndan ik. Kortom, hoewel ik niet gemakkelijk uit het veld was te slaan,\nbegreep ik toch dat de kans om mijn vrienden en bloedverwanten ook\nterug te zien, van dag tot dag verminderde, vooral nu kapitein Nemo\nals een rechte waaghals stuurde naar het zuidelijk gedeelte van den\nAtlantischen Oceaan.\n\nGedurende de bovengemelde negentien dagen, had er op onze reis niets\nbijzonders plaats. Ik zag den kapitein maar zelden; hij zat te werken;\ndikwijls vond ik in de bibliotheek boeken, die hij geopend had laten\nliggen, en vooral werken over natuurlijke geschiedenis. Mijn werk over\nde diepten der zee, was door hem doorbladerd en met kantteekeningen\noverladen, die mijn stellingen dikwijls weerspraken. Doch de kapitein\nstelde zich slechts tevreden met aldus mijn werk te verbeteren, zonder\nmet mij te twisten. Soms hoorde ik de droefgeestige tonen van zijn\norgel, dat hij met veel gevoel bespeelde, maar altijd des nachts,\nte midden van de grootste duisternis, als de Nautilus op de groote\nverlaten vlakte van den Oceaan als ingeslapen scheen te zijn.\n\nGedurende dit gedeelte der reis voeren wij soms dagen lang aan de\noppervlakte der zee; zij was als verlaten; wij zagen slechts nu\nen dan een zeilschip, dat voor Indi\u00eb bevracht, koers zette naar de\nKaap de Goede Hoop. Eens werden wij vervolgd door de sloepen van een\nwalvischvaarder, die ons zonder twijfel aanzag voor een reusachtigen\nwalvisch van groote waarde. Maar kapitein Nemo wilde die wakkere\nzeelieden hun tijd en moeite niet laten verliezen en eindigde de\njacht met onder water te duiken. Dit voorval scheen Ned Land bijzonder\nbelang in te boezemen. Ik geloof niet dat ik mij bedrieg, als ik zeg,\ndat de Amerikaan er spijt over gevoelde, dat onze metalen huid niet\ndoor een der harpoenen van die visschers doodelijk werd getroffen.\n\nDe visschen, die ik met Koenraad gedurende dit gedeelte onzer\nreis opmerkte, verschilden weinig van die wij reeds vroeger gezien\nhadden. De voornaamste waren eenige exemplaren van de vreeselijke\nafdeeling kraakbeenachtige dieren, die niet minder dan twee en dertig\nsoorten bevat: gestreepte haaien van vijf meter lang en met platten\nkop, breeder dan het lichaam, en een ronden staart; op den rug hebben\nzij overlangs zeven breede evenwijdige zwarte strepen, en dan grijze\nhaaien met slechts een rugvin. Er kwamen ook groote zeehonden voorbij,\nen dat wel van de meest verslindende soort; men behoeft alle verhalen\nvan visschers niet te gelooven, doch ziehier eenige staaltjes van\nhetgeen zij vertellen: in het lichaam van een van die dieren heeft\nmen den kop van een buffel en een geheel kalf gevonden, in een ander\ntwee konijnen, en een matroos met kleeren en al, in een ander een\nsoldaat met den sabel in de hand, en in nog een ander een ruiter\nmet zijn paard! Men behoeft aan dat alles geen geloof te hechten,\ndoch zeker is het, dat geen van die dieren zich in de netten van den\nNautilus lieten vangen ik dus hunne vraatzucht niet kon nagaan.\n\nDagen lang hielden troepen bevallige en dartelende dolfijnen ons\ngezelschap. Zij zwommen met troepjes van vijf of zes, en joegen de\nandere visschen na, evenals een troep wolven in het veld; overigens\nzijn zij niet minder vraatzuchtig dan de zeehonden, als ik ten minste\ngeloof moet slaan aan het verhaal van een hoogleeraar te Kopenhagen,\ndie verzekert dertien walrussen en vijftien robben in de maag van\neen dolfijn gevonden te hebben.\n\nIk zag ook zeldzame exemplaren van de klasse der stekelvinnigen\nen der zaagvisschen. Sommige schrijvers, trouwens meer dichters\ndan natuurkenners, beweren dat deze visschen liefelijk zingen en\neen vereeniging van hun stemmen een muziek voortbrengt, waarbij de\nmenschelijke stem niet kan halen. Ik ontken het niet, maar die dieren\ngaven ons tot ons groot leedwezen geen enkele serenade. Eindelijk\nzagen wij nog een groote menigte vliegende visschen; niets was\naardiger dan te zien hoe de dolfijnen ze met groote juistheid\nwisten na te jagen. Hoe hoog zij zich ook uit zee konden verheffen,\nwelken boog zij ook beschreven, tot zelfs over den Nautilus heen,\nde ongelukkige visschen vonden den bek van den dolfijn altijd geopend\nom ze op te vangen.\n\nTot op 13 Maart ging onze tocht op dezelfde wijze voort. Dien dag\nwerd de Nautilus gebezigd om proeven van peiling te doen, welke mij\nhet grootste belang inboezemden. Sedert ons vertrek uit de Stille\nZuidzee hadden wij ongeveer 52,000 kilometer afgelegd; wij waren nu\nop 45\u00b0 37' Z.B. 37\u00b0 53' W.L. Het was omstreeks dezelfde plaats, waar\nkapitein Denham van de Herald op 14.000 meter geen grond vond. Daar\nhad luitenant Parker van het Amerikaansche fregat Congres op 15,140\nmeter den bodem niet kunnen peilen. Kapitein Nemo besloot om den\nNautilus naar de grootste diepte te doen dalen, om die verschillende\npeilingen eens na te gaan. Ik maakte mij gereed den uitslag van dit\nonderzoek op te teekenen. De zaalwanden openden zich, en het vaartuig\nbegon zich in beweging te stellen, ten einde die verbazende diepte\nte kunnen bereiken. Men kan nagaan dat er geen sprake kon zijn van\ndoor middel van het vullen der vergaderbakken naar den afgrond te\nzinken. Misschien zou dat water de specifieke zwaarte van den Nautilus\ntoch niet genoeg hebben kunnen vermeerderen. Bovendien zou men om weer\nte stijgen, het water moeten uitpompen, en dan zouden zeer zeker de\npompen niet krachtig genoeg geweest zijn, om den druk van buiten te\noverwinnen. De kapitein besloot dus om de zwaarden of vleugels van\nzijn Nautilus in een hoek van 45\u00b0 te plaatsen en aldus schuins naar\nbeneden te varen. De schroef kreeg bovendien de grootste snelheid\nvan beweging en draaide met onbeschrijfelijke kracht door het water.\n\nOp deze wijze, met de grootste kracht voortgestuwd, trilde de Nautilus\nals een snaar en daalde regelmatig naar de diepte. De kapitein en\nik volgden in den salon de naald van den manometer, die zich vrij\nsnel verplaatste. Weldra waren wij dieper dan dat gedeelte der zee,\nwaar de meeste visschen hun verblijf houden. Terwijl sommigen van\ndie dieren slechts aan de oppervlakte van het water kunnen leven,\nzijn er daarentegen anderen, hoewel minder talrijk, die zich in\ngrootere diepte ophouden; er waren er zelfs op 1200 meter diepte,\nonder een druk van honderd twintig atmosferen. Ik vroeg den kapitein\nof hij ooit visschen op nog grooter laagte gevonden had.\n\n\"Visschen?\" antwoordde hij, \"zelden; maar wat vermoedt of weet men\nbij den tegenwoordigen staat der wetenschap?\"\n\n\"Het volgende, kapitein. Men weet, dat als men naar de diepten van\nden Oceaan afdaalt, het plantenleven eerder ophoudt dan het dierlijk\nleven. Men weet, dat, waar men nog levende wezens vindt, er geen\nenkele plant meer groeit. Men weet dat de oesters twee duizend\nmeter diep onder water leven, en dat Mac Clintock, de held van de\npoolzee\u00ebn, een levende zeester van een diepte van 2500 meter naar\nboven heeft gehaald. Men weet, dat de equipage van de Bull-Dog van de\nkoninklijke Engelsche marine, een zeester op meer dan vier kilometer\ndiepte gevischt heeft; maar misschien zult gij zeggen, kapitein,\ndat men niets weet.\"\n\n\"Neen, mijnheer,\" antwoordde de kapitein, \"zoo onbeleefd zal ik niet\nzijn. Ik zal u echter vragen, hoe gij het verklaart, dat die dieren\nop zulk een diepte kunnen leven?\"\n\n\"Ik verklaar dit uit twee oorzaken,\" antwoordde ik; \"vooreerst omdat\nde vertikale stroomen, ontstaan door het verschil in zoutgehalte\nen door de dichtheid van het water, een beweging veroorzaken, die\ngenoegzaam is om het leven van zeesterren te onderhouden.\"\n\n\"Juist,\" zei de kapitein.\n\n\"Ten anderen omdat, als de zuurstof een levensbehoefte is, men weet dat\nde in zeewater opgeloste hoeveelheid zuurstof in de diepte toeneemt in\nplaats van te verminderen, en dat de grootere waterdruk in de diepte\nde samenpersing daarvan in de hand werkt.\"\n\n\"Zoo, weet men dat?\" antwoordde de kapitein een weinig\nverwonderd. \"Welnu, mijnheer de professor, dan weet men het goed, want\nhet is de waarheid. Ik voeg er nog bij, dat de zwemblaas der visschen\nmeer stikstof dan zuurstof bevat, wanneer zij aan de oppervlakte\nvan het water gevangen worden, doch daarentegen meer zuurstof dan\nstikstof, als men ze uit grootere diepte ophaalt, wat een bewijs is\nvoor uw stelling. Maar laten wij ons onderzoek voortzetten.\"\n\nIk keek weer op den manometer; deze wees een diepte van zes kilometer\naan; wij waren sedert een uur aan het dalen. De Nautilus daalde\naltijd door; het ontvolkte water was bijzonder doorschijnend, en\nonbeschrijfelijk helder. Een uur later waren wij dertien kilometer\ndiep, en nog bemerkten wij niets van den bodem der zee! Toen wij\nechter veertien kilometer gedaald waren, begon ik zwarte bergtoppen\nte zien, die naar boven staken; maar dat konden wel toppen van bergen\nzijn zoo hoog als de Himalaya of de Mont-Blanc, misschien nog hooger,\nen dan bleef de diepte van deze afgronden onberekenbaar.\n\nDe Nautilus zonk nog lager, niettegenstaande de vreeselijke drukking\ndie hij onderging. Ik voelde de stalen platen in de voegen trillen;\nde steunbouten bogen zich, de geheele romp kraakte; de glazen van\nden salon schenen onder dien druk naar binnen te buigen; en het\nkrachtige vaartuig zou zeker bezweken zijn, als het geen weerstand\nhad kunnen bieden als een massief blok, zooals de kapitein mij eenmaal\nverzekerd had.\n\nTerwijl wij rakelings langs de rotsen voeren, zag ik nog eenige\nschelpen en sommige exemplaren van zeesterren. Maar weldra verdwenen\nook deze laatste vertegenwoordigers van het dierlijk leven, en op\ngrooter diepte dan twaalf kilometer overschreed de Nautilus de grenzen\nvan het onderzeesche leven, even als een luchtballon, die zich in de\nlucht hooger dan de voor het leven geschikte dampkring verheft. Wij\nhadden een diepte van zestien kilometer bereikt; de Nautilus onderging\neen druk van 1600 atmosferen, dat is te zeggen van 1600 kilogram op\nelken vierkanten centimeter van zijn oppervlakte.\n\n\"Welk een toestand!\" riep ik uit. \"Deze laagten te bezoeken waar\nde mensch nog nooit is doorgedrongen!\" Zie eens, kapitein, zie die\nprachtige rotsen, die onbewoonde grotten, die verborgen schuilhoeken\nder aarde, waar het leven onmogelijk is! Hoe jammer, dat wij van deze\nonbekende oorden niets anders mee kunnen nemen dan de herinnering!\"\n\n\"Zou het u aangenaam zijn,\" vroeg de kapitein, \"er iets meer van mee\nte nemen dan alleen de herinnering?\"\n\n\"Wat wilt gij daarmee zeggen?\"\n\n\"Ik wil zeggen, dat niets gemakkelijker is dan een photogram van deze\nonderzeesche streken mee te nemen.\"\n\nIk had nauwelijks den tijd om mijn verbazing over dit nieuwe voorstel\nte toonen, toen men op een wenk van den kapitein een photografisch\ntoestel in de zaal bracht. Door de wijd geopende ramen was de\ndoor het electrisch licht beschenen watermassa uiterst helder en\ndoorschijnend. Er was geen schaduw, geen afwijking of trilling\nin ons kunstlicht zichtbaar; de zon zou voor zulk een proef niet\ngunstiger kunnen geweest zijn. De Nautilus werd door de schroef\nen de helling zijner uitstekende vlakken in toom gehouden en lag\nonbeweeglijk stil. Het toestel werd op de onderzeesche rotsen gericht\nen in weinige seconden hadden wij een buitengewoon zuiver negatief\nbeeld. Wij maakten later afdrukken waarvan ik hierbij de afbeelding\nin gravure geef. Men ziet daarop die oorspronkelijke rotsen, die\nhet daglicht nooit heeft beschenen; die benedenste granietklompen,\nwelke de krachtigste grondslagen der aarde vormen; die diepe grotten,\nin de steenmassa uitgehold; die onvergelijkelijk zuivere omtrekken,\nzich zoo zwart afteekenend alsof een schilder uit de Vlaamsche school\nze gepenseeld heeft. Verder op, een horizon van bergen; een schoone,\ngolvende lijn, die den achtergrond van een landschap uitmaakt. Ik kan\ngeen beschrijving geven van die gladde, zwarte, glanzige rotsen zonder\nmosplanten, zonder een enkele vlek, vreemd van vorm en onwrikbaar\nvast staande op dien zandbodem, schitterend onder de stralen van het\nelectrisch licht. Toen de kapitein gedaan had, zei hij:\n\n\"Wij gaan weer naar boven, mijnheer de professor: wij mogen niet\nte lang in dezen toestand blijven, en den Nautilus niet al te zeer\nblootstellen aan zulk een drukking.\"\n\n\"Goed, laat ons dan weer naar boven gaan, antwoordde ik.\n\n\"Sta dan vast op uw beenen.\"\n\nVoordat ik begreep waarom de kapitein mij dien raad gaf, lag ik\nreeds op den grond. Toen men op een teeken van Nemo de schroef en\nde buitenvlakken een andere richting had gegeven, vloog de Nautilus\nals een ballon in het luchtruim met bliksemsnelheid naar boven. Met\nhoorbare trilling boorde hij door de watermassa; wij konden niets\nzien. In vier minuten doorkliefde hij de zestien kilometer, die ons\nvan het vlak der zee scheidden, en sprong toen als een vliegende\nvisch boven het water uit, waarin het vaartuig weer nederplofte,\nterwijl de golven aan alle kanten ontzaglijk hoog opstoven.\n\n\nHOOFDSTUK XXXVI\n\nPotvisschen en walvisschen.\n\nIn den nacht van 13 op 14 Maart richtte de Nautilus zich weer naar\nhet zuiden. Ik dacht dat het vaartuig op de hoogte van kaap Hoorn\nden steven naar het westen zou wenden, om weer koers te zetten\nnaar de Stille Zuidzee en aldus de onderzeesche reis om de aarde te\neindigen; doch dit gebeurde niet en het schip vervolgde den tocht\nnaar zuidelijker streken. Waar wilde de kapitein toch heen? Naar de\nZuidpool? Dat was onzinnig; ik begon wezenlijk te gelooven, dat de\nroekeloosheid van Nemo de vrees van Ned Land rechtvaardigde.\n\nSinds eenigen tijd sprak de Amerikaan niet meer over zijn\nontvluchtingsplannen. Hij was minder opmerkzaam geworden; ik zag\nwel hoezeer hem die langdurige gevangenschap kwelde, en ik begreep\nhoeveel toorn hij opkropte. Als hij den kapitein ontmoette, blonk\neen dof vuur in zijn oogen en ik vreesde altijd nog dat zijn woeste\nnatuur hem tot het een of ander uiterste zou drijven.\n\nDien dag, 14 Maart, kwamen Koenraad en hij in mijn kamer; ik vroeg\nhen naar de oorzaak van hunne komst.\n\n\"Wij wilden u een eenvoudige vraag doen, mijnheer,\" antwoordde de\nAmerikaan.\n\n\"Spreek op, Ned.\"\n\n\"Hoeveel man denkt gij dat er aan boord van den Nautilus zijn?\"\n\n\"Dat kan ik u niet zeggen, mijn vriend.\"\n\n\"Het komt mij voor,\" hernam Ned Land, \"dat er voor dit vaartuig geen\ntalrijke equipage noodig is.\"\n\n\"Inderdaad,\" antwoordde ik, een tiental mannen moeten, dunkt me,\nvoldoende zijn.\"\n\n\"Welnu,\" zei Ned, \"waarom zouden er meer zijn?\"\n\n\"Waarom?\" vroeg ik.\n\nIk keek Ned Land strak aan, omdat zijn doel gemakkelijk te raden was.\n\n\"Omdat,\" zei ik, \"als mijn voorgevoel mij niet bedriegt, en ik het\nleven van kapitein Nemo goed begrepen heb, de Nautilus niet alleen een\nvaartuig, maar ook een schuilplaats zijn moet voor allen, die even als\nde kapitein elke betrekking met het bewoonde land hebben afgebroken.\"\n\n\"Misschien,\" zei Koenraad; \"maar de Nautilus kan enkel een bepaald\naantal menschen bevatten, en zou mijnheer ons niet eens kunnen zeggen,\nwat het grootste aantal zijn kan.\"\n\n\"Hoe dat, Koen?\"\n\n\"Door berekening. Mijnheer kent den inhoud van den Nautilus en dus ook\nde hoeveelheid daarin vervatte lucht; als mijnheer nu ook weet hoeveel\nlucht elk mensch voor de ademhaling noodig heeft en dit vergelijkt\nmet de noodzakelijkheid waarin de Nautilus verkeert om elke vier en\ntwintig uur eens boven te komen....\"\n\nKoenraad eindigde zijn zin niet, maar ik begreep waar hij heen wilde.\n\n\"Ik begrijp u,\" zei ik, \"maar hoewel die berekening gemakkelijk te\nmaken is, kan zij toch slechts een zeer onzekere uitkomst opleveren.\"\n\n\"Het doet er niet toe,\" drong Ned Land aan.\n\n\"Hoor dan eens,\" hernam ik: \"elk mensch heeft ieder uur zooveel\nzuurstof noodig als er in honderd liter zuivere lucht vervat is; dus\nin vier en twintig uur de zuurstof van 2400 liter lucht. Nu moet men\nberekenen hoeveel de Nautilus van deze hoeveelheid lucht bevatten kan.\"\n\n\"Juist,\" zei Koenraad.\n\n\"De inhoud van den Nautilus is 1500 ton, en een ton bevat duizend\nliter; dus bevat de Nautilus 1500,000 liter lucht, dat door 2400\ngedeeld....\"\n\nIk berekende het snel op een stukje papier.\n\n\".... geeft 625; dat is dus te zeggen, dat de lucht die de Nautilus\nbevat, juist genoeg zou zijn voor 625 menschen gedurende vier en\ntwintig uur.\"\n\n\"625!\" herhaalde Ned.\n\n\"Doch gij kunt gerust aannemen,\" voegde ik er bij, \"dat passagiers\nen equipage bij elkander nog geen tiende deel van dit getal uitmaken.\"\n\n\"Dat is nog te veel voor drie menschen,\" mompelde Koenraad.\n\n\"Ik moet je dus alleen geduld aanraden, vriend Ned.\"\n\n\"En nog meer dan geduld,\" voegde Koen er bij, \"onderwerping.\"\n\nKoenraad had het juiste woord gekozen.\n\n\"Bovendien,\" hernam hij, \"kan kapitein Nemo toch niet altijd naar\nhet Zuiden gaan! Hij moet toch \u00e9\u00e9ns ophouden, al was het maar voor de\nijsbank, en dan moet hij toch naar meer bezochte zee\u00ebn terugkeeren! Dan\nis het tijd genoeg om de plannen van Ned Land weer op te vatten.\"\n\nDe Amerikaan schudde het hoofd, streek met de hand over het voorhoofd,\nsprak geen woord meer en ging heen.\n\n\"Mijnheer vergunt mij zeker wel om een opmerking te maken,\" zei\nKoenraad toen; \"die arme Ned denkt aan alles wat hij niet krijgen\nkan; zijn geheele vroegere leven komt hem weer voor den geest;\nhij treurt om alles wat wij missen; zijn vroegere herinneringen\nkwellen hem, zijn gemoed is vol; men moet hem begrijpen. Wat kan\nhij hier uitrichten? Niets: hij is geen geleerde zooals mijnheer,\nen kan niet zooals wij liefhebberij hebben in al het wonderschoone,\ndat de zee oplevert. Hij zou er alles voor wagen om eens in zijn land\nin een kroeg te kunnen zitten!\"\n\nHet is zeker dat de eentonigheid van het scheepsleven voor\nden Amerikaan, die aan een vrij en werkzaam leven gewoon was,\nonverdraaglijk zijn moest; voorvallen, die hem belang konden\ninboezemen, vielen zelden voor; echter herinnerde hem juist dien dag\niets aan zijn schoone dagen als harpoenier.\n\nToen wij tegen elf uur des morgens boven dreven, kwam de Nautilus\ntusschen een troep walvisschen, een ontmoeting, die mij niet\nverwonderde, omdat ik wist dat deze dieren, door felle jachten tot\nhet uiterste gedreven, naar ver in het noorden of zuiden gelegen\nzee\u00ebn gevlucht zijn.\n\nDe walvisch heeft altijd een groote rol gespeeld op het gebied\nder scheepvaart, en ontzaglijk grooten invloed uitgeoefend op de\naardrijkskundige ontdekkingen. Die visch heeft eerst de Basken, later\nAsturi\u00ebrs, Engelschen en Hollanders aangelokt, hen tegen alle gevaren\nder zee gehard gemaakt en hen van het eene uiterste der aarde naar het\nandere gevoerd. De walvisschen leven het liefst in de Noordelijke en\nZuidelijke IJszee\u00ebn. Oude legenden zeggen zelfs, dat deze dieren de\nvisschers tot op 28 kilometer van de Noordpool hebben gevoerd! Als\nhet feit onwaar is, zal het toch eens waar worden, en vermoedelijk\nzullen de walvischvaarders bij het vervolgen van die dieren in de\npoolzee\u00ebn eenmaal de tot nog toe onbekende punten der aarde bereiken.\n\nWij zaten op het plat, de zee was kalm, want de Octobermaand schonk\nons op deze hemelbreedte nog eenige schoone herfstdagen. De Amerikaan\nbespeurde aan den gezichteinder een walvisch en hij kon zich daarin\nniet bedriegen. Als men goed toekeek, zag men den zwarten rug\nbeurtelings verschijnen en verdwijnen op ongeveer vijf kilometer van\nden Nautilus.\n\n\"O!\" riep Ned Land, \"was ik maar eens aan boord van een\nwalvischvaarder! Zulk een ontmoeting zou mij genoegen doen! Het is\neen groot beest; ziet eens met welk een kracht het de waterstralen\nopspuit! Duizend duivels, waarom zit ik ook op deze ijzeren kast\nvastgeketend!\"\n\n\"Hoe Ned,\" zei ik, \"heb-je de vroegere vischliefhebberij nog niet\nafgezworen?\"\n\n\"Kan een walvischvaarder zijn oud ambacht ooit vergeten,\nmijnheer? Krijgt men wel ooit genoeg van het genot van zulk een jacht?\"\n\n\"Heb-je in deze streken nog nooit gevischt, Ned?\"\n\n\"Nooit, mijnheer; alleen in de Noordelijke IJszee, zoowel in de\nBehring- als Davisstraten.\"\n\n\"Dan is de zuidelijke walvisch je onbekend; je hebt alleen jacht\ngemaakt op de Noordelijke walvisschen, die zich niet wagen in de\nzee\u00ebn tusschen de keerkringen.\"\n\n\"Wat zegt gij daar mijnheer?\" vroeg de Amerikaan ongeloovig.\n\n\"Ik zeg wat waar is.\"\n\n\"Komaan! Ik zelf heb in '65, dus nu derdehalf jaar geleden, bij\nGroenland een walvisch gevangen, met een harpoen in zijn lichaam die\neen walvischvaarder aan de Behringstraat er in had gegooid. Nu vraag\nik eens hoe het mogelijk is dat een walvisch, die aan de westkust\nvan Amerika gewond wordt, zich aan de oostkust laat dooden, als hij\nniet om kaap Hoorn of om de kaap de Goede Hoop, en over den evenaar\nis heen gezwommen?\"\n\n\"Ik denk er over zooals vriend Ned,\" zei Koenraad, \"en ik ben\nnieuwsgierig wat mijnheer zal antwoorden.\"\n\n\"Mijnheer zal u antwoorden,\" hervatte ik, \"dat de walvisschen\nvolgens hun soorten in bepaalde zee\u00ebn te huis behooren, die zij\nniet verlaten. En indien een van deze dieren uit de Behring- en\nde Davisstraat gekomen is, dan is dit heel eenvoudig, omdat er een\ndoorvaart van de eene zee naar de andere bestaat, hetzij langs de\nnoordkust van Amerika, hetzij langs die van Azi\u00eb.\"\n\n\"Moet ik u gelooven?\" vroeg Ned, terwijl hij een oogje knipte.\n\n\"Gij moet mijnheer gelooven,\" antwoordde Koenraad.\n\n\"Dan besluit ik hieruit,\" hernam de harpoenier, \"dat ik de walvisschen\nvan deze zee niet ken, omdat ik hier nog niet geweest ben.\"\n\n\"Zooals ik u zei, Ned.\"\n\n\"Een reden te meer om er kennis mede te maken,\" antwoordde Koenraad.\n\n\"Kijk eens, kijk eens!\" riep de Amerikaan met bewogen stem, \"hij\nnadert, hij komt naar ons toe, hij daagt mij uit! Hij weet wel,\ndat ik onmachtig tegenover hem ben!\"\n\nNed stampte op den grond en kneep zijn vuist samen alsof hij een\nharpoen drilde.\n\n\"Zijn die dieren ook zoo groot als in de noordelijke poolzee\u00ebn?\" vroeg\nhij.\n\n\"Bijna, Ned.\"\n\n\"Want ik heb groote walvisschen gezien, mijnheer, beesten van ruim\ndertig meter lang. Zelfs heb ik wel hooren zeggen, dat de walvisschen\nbij de Aleutische eilanden soms vijftig meter lang waren.\"\n\n\"Dat komt mij overdreven voor,\" antwoordde ik. \"Bij de Aleuten is\neen soort van walvisschen met rugvinnen, die even als de potvisschen\nkleiner zijn dan de gewone walvisch.\"\n\n\"O!\" riep de Amerikaan, die de oogen niet van de zee afwendde,\n\"hij komt in ons vaarwater!\"\n\nDaarna hervatte hij het gesprek aldus: \"Gij noemt den potvisch een\nklein dier; men verhaalt toch van reusachtige potvisschen; het zijn\nslimme beesten; sommige, zegt men, bedekken zich met zeeplanten\nen wier; men denkt dan dat het eilanden zijn; men landt er op, men\nvestigt er zich, legt vuur aan....\"\n\n\"En men bouwt er huizen op!\" zei Koenraad lachende.\n\n\"Jawel, grappenmaker,\" antwoordde Ned Land, \"en dan op een mooien\ndag duikt het beest, en sleept al wat er op is mee naar beneden.\"\n\n\"Precies als in de reisavonturen van Simbad den zeevaarder,\" hernam ik\nlachend. \"Kom, Ned, het schijnt dat je van wonderverhalen houdt! Wat\nmoeten dat wel voor potvisschen zijn! Ik hoop toch dat je die verhalen\nniet gelooft!\"\n\n\"Mijnheer de professor,\" zei Ned Land ernstig, \"men moet van de\nwalvisschen alles gelooven.--Wat een gang heeft deze! Wat schiet hij\nvooruit! Men zegt dat die dieren in veertien dagen om de aarde kunnen.\"\n\n\"Ik ontken het niet.\"\n\n\"Maar wat gij zeker niet weet, mijnheer Aronnax, is, dat de walvisschen\nbij de schepping der wereld veel sneller zwommen.\"\n\n\"Zoo Ned en waarom?\"\n\n\"Omdat zij even als de andere visschen den staart toen dwars hadden\nstaan, dat is te zeggen dat hun staart vertikaal stond, en het water\nlinks en rechts weg sloeg. Maar toen de Schepper zag dat zij te snel\nzwommen, draaide hij hun den staart om, en sedert dien tijd slaan\nzij van boven naar beneden in het water, tot groot nadeel voor hun\nsnelheid.\"\n\n\"Goed, Ned,\" zei ik, en dezelfde woorden als de Amerikaan gebruikende,\nvroeg ik, \"moet ik je gelooven?\"\n\n\"Niet al te veel,\" antwoordde Ned, \"niet meer ten minste dan toen ik\nu zei, dat er walvisschen van honderd meter lang en honderdduizend\nkilo zwaar zijn.\"\n\n\"Dat is werkelijk nog al veel,\" zei ik, \"maar men moet toch erkennen\ndat sommige walvisschen verbazend groot worden, als men hoort, dat\nzulk een beest soms tot honderdtwintig ton traan geeft.\"\n\n\"Dat heb ik met eigen oogen gezien,\" zei de Amerikaan.\n\n\"Ik geloof het graag, Ned, zoo goed als ik geloof dat sommige\nwalvisschen even groot zijn als honderd olifanten. Ga nu eens na\nwelk een stoot het geven moet, als zulk een massa zoo snel mogelijk\nvooruitschiet.\"\n\n\"Is het waar,\" vroeg Koenraad, \"dat zij schepen kunnen doen zinken?\"\n\n\"Schepen geloof ik niet,\" antwoordde ik. \"Men verhaalt echter dat in\n1820 in deze zuidelijke Poolzee een walvisch zich op de Essex wierp,\nen het schip met een snelheid van vier meter in de seconde achteruit\ndeed stuiven. De golven drongen het achterschip binnen, en deden de\nEssex bijna oogenblikkelijk zinken?\"\n\nNed zag mij aan met een schalksch gelaat.\n\n\"Wat mij aangaat,\" zei hij, \"ik heb ook eens een slag van een\nwalvischstaart gehad, maar.... in mijn sloep, dat spreekt. Mijn makkers\nen ik werden zes meter in de hoogte gesmeten, maar bij dien walvisch\nvan mijnheer was de mijne nog maar een kleintje.\"\n\n\"Leven die beesten lang?\" vroeg Koenraad.\n\n\"Duizend jaar,\" antwoordde Ned zonder aarzelen.\n\n\"En hoe weet jij dat, Ned?\"\n\n\"Omdat men het zegt.\"\n\n\"En waarom zegt men dat?\"\n\n\"Omdat men het weet.\"\n\n\"Neen, Ned, men weet het niet, maar men veronderstelt het slechts\nen ziehier hoe men de gevolgtrekking maakt. Toen vier honderd jaar\ngeleden de visschers voor het eerst jacht maakten op walvisschen,\nwaren die beesten grooter dan nu. Men veronderstelt dus vrij logisch,\ndat de mindere grootte der tegenwoordige walvisschen daaraan is\ntoe te schrijven, dat zij den tijd niet hebben om zich volkomen te\nontwikkelen. Dat is de oorzaak waarom Buffon gezegd heeft, dat deze\ndieren duizend jaar konden en moesten leven. Begrepen?\"\n\nNed Land luisterde niet naar mij; de walvisch kwam steeds nader;\nNed verslond het dier met de oogen.\n\n\"O,\" riep hij uit, \"het is niet \u00e9en walvisch, het zijn er tien,\ntwintig, een heele troep! En niets kunnen doen, aan handen en voeten\ngebonden te zijn!\"\n\n\"Maar vriend Ned, waarom vraag je den kapitein geen vergunning om er\njacht op te maken?\"\n\nKoenraad had zijn volzin nog niet ge\u00ebindigd, toen Ned Land al door\nhet luik naar beneden sprong, om den kapitein te zoeken. Eenige\noogenblikken daarna verschenen beiden op het plat. Kapitein Nemo\nbeschouwde den troep walvisschen, die op een kilometer afstand van\nden Nautilus dartelden.\n\n\"Het zijn zuidelijke walvisschen,\" zei hij, \"de geheele fortuin van\neen vloot walvischvaarders zwemt v\u00f3\u00f3r ons.\"\n\n\"Nou dan, mijnheer,\" vroeg de Amerikaan, \"mag ik er eens jacht op\nmaken, al was het alleen maar om mijn ambacht van harpoenier niet\nte vergeten?\"\n\n\"Waarvoor zou dat dienen?\" antwoordde de kapitein, \"all\u00e9en jagen om\nte vernielen; wij hebben geen walvischtraan noodig.\"\n\n\"En in de Roode Zee,\" hernam Ned, \"hebt u ons verlof gegeven om een\ndugong te verdelgen.\"\n\n\"Toen had ik behoefte aan versch vleesch voor mijn manschappen, maar\nhier zou het all\u00e9en zijn om het genot te hebben van te moorden; ik weet\nwel dat dit een voorrecht van den mensch is, maar ik houd niet van dat\nmoorddadig vermaak. Uws gelijken begaan een laakbare daad, meester\nLand, met den zuidelijken evenals den noordelijken walvisch, zulke\ngoede en weerlooze dieren, te vernietigen. Zoo hebben zij de geheele\nBaffinsbaai reeds ontvolkt, en zullen een geheele soort van nuttige\ndieren uitroeien. Laat ons dus die arme walvisschen met vrede laten;\nzij hebben reeds genoeg met hunne natuurlijke vijanden, de pot- zwaard-\nen zaagvisschen te doen, zonder dat gij er u mee hoeft te bemoeien.\"\n\nMen kan zich voorstellen welk gezicht de Amerikaan bij deze zedeles\ntrok. Het was den moriaan gewasschen, om zulk een reden aan een\nvisscher te willen opgeven. Ned Land keek den kapitein eens aan, en\nbegreep zeker niet wat hij zeggen wilde. De kapitein had echter gelijk;\nde woeste en onnadenkende vervolgingszucht der walvischvaarders zal\neens den laatsten walvisch uit den Oceaan doen verdwijnen.\n\nNed Land floot de Yankee-doodle, stak de handen in de zakken en keerde\nons den rug toe. Kapitein Nemo bleef evenwel den troep walvisschen\nbekijken, en zei, terwijl hij zich tot mij richtte:\n\n\"Ik had gelijk met te zeggen, dat zonder eens den mensch mee te tellen,\nde walvisschen genoeg natuurlijke vijanden hebben; deze zullen hier\nheel spoedig met een sterke tegenpartij te doen hebben. Ziet gij\ndaar op acht kilometer onder den wind, mijnheer Aronnax, die zwarte\nbeweegbare punten?\"\n\n\"Jawel, kapitein,\" antwoordde ik.\n\n\"Dat zijn potvisschen, vreeselijke dieren, die ik soms bij troepen\nvan twee en drie honderd ontmoet heb. Men heeft gelijk die monsters\nte vernielen, omdat zij wreed en kwaadaardig zijn.\"\n\nDe Amerikaan keerde zich bij deze woorden driftig om.\n\n\"Welnu, kapitein,\" zei ik, \"dan is het nog tijd, in het belang der\nwalvisschen,\"\n\n\"Het is onnoodig zich bloot te stellen, mijnheer de professor: de\nNautilus is voldoende in staat om die potvisschen te verdelgen. Hij\nis met een stalen spoor gewapend, die, naar ik mij verbeeld, wel\ntegen den harpoen van meester Land kan opwegen.\"\n\nDe Amerikaan ontzag zich niet de schouders op te halen. Deze beesten\nmet spoorslagen aanvallen! wie had dat ooit gehoord?\n\n\"Wacht maar, mijnheer Aronnax,\" zei de kapitein, \"wij zullen u op\neen jachtpartij onthalen, die u nog niet kent; geen medelijden met\ndie woeste visschen; het zijn enkel bek en tanden!\"\n\nBek en tanden! Men kon den grootkoppigen, soms vijf en twintig meter\nlangen potvisch geen beteren naam geven. De verbazend groote kop van\ndit monster vormt ongeveer een derde deel van zijn lichaam. Flinker\ngewapend dan de walvisch, wiens bovenkaak alleen met baarden voorzien\nis, heeft hij vijf en twintig groote tanden, twintig centimeter lang,\nkegelvormig, en elk twee kilo wegend. In het bovendeel van den kop,\ntusschen de kraakbeenderen, bevinden zich drie of vier honderd kilo\nvan de kostbaarste blanke traan. De potvisch is een wanstaltig dier,\neerder zoogdier dan een visch; hij is slecht gebouwd, en vooral aan\nden linkerkant geheel misvormd, terwijl hij alleen met het rechteroog\nkan zien.\n\nDe monsterachtige troep bleef steeds naderen; zij hadden de\nwalvisschen gezien en maakten zich gereed die aan te vallen. Men\nkon vooruit berekenen, dat de potvisschen het zouden winnen; niet\nalleen omdat zij beter gevormd zijn om hun weerlooze tegenstanders te\novermeesteren, maar ook omdat zij langer onder water kunnen blijven\nzonder aan de oppervlakte te komen ademhalen. Het was meer dan tijd\nom de walvisschen te hulp te komen. De Nautilus dook een weinig onder\nwater. Koenraad, Ned en ik gingen aan de ramen van den salon zitten. De\nkapitein begaf zich naar den stuurstoel om met zijn vaartuig als met\neen verdelgingstoestel te manoeuvreeren. Weldra voelde ik de schroef\nvlugger draaien en onze snelheid vermeerderen.\n\nDe strijd tusschen walvisschen en potvisschen was reeds begonnen toen\nde Nautilus er bij kwam. Het vaartuig sneed den troep potvisschen af:\ndeze waren eerst niet zeer verwonderd over de verschijning van een\nnieuw monster dat zich in den strijd mengde, doch moesten zich weldra\nvoor zijn slagen vrijwaren.\n\nWelk een strijd! Ned Land zelf was in verrukking en klapte in de\nhanden. De Nautilus was slechts \u00e9\u00e9n reusachtige harpoen, door de hand\nvan den kapitein gedrild. Het schip vloog tegen die vleezige massa's\naan, doorboorde ze geheel en al, zoodat er na dien stoot slechts twee\nafzichtelijke helften van het dier overbleven. Het had geen gevoel van\nde vreeselijke slagen, welke de potvisschen er met den staart tegen\ngaven, evenmin van de stooten, die het uitdeelde. Als een potvisch\ngedood was, wierp de Nautilus zich op een ander, ten einde zijn prooi\nniet te missen, vloog, gehoorzaam aan het roer, voor- en achteruit,\ndook als de visch naar de diepte zwom, kwam er weer mee boven als\nde potvisch naar de oppervlakte vluchtte, trof hem in 't midden of\nschuins, sneed het beest in twee\u00ebn of scheurde het van elkander,\nsloeg de monsters in allerlei richtingen en allerhande houdingen met\nzijn geweldige spoor.\n\nWelk een slachting! wat een geweld aan de oppervlakte van den Oceaan;\nwat lieten de ontstelde dieren een scherp geblaas en een bijzonder\ngebrul hooren! In 't midden van deze gewoonlijk zoo kalme zee,\nzweepten zij met den staart het water in hooge golven op.\n\nDeze Homerische slachting, waaraan de potvisschen niet konden ontkomen,\nduurde ongeveer een uur; meermalen beproefden een tien- of twaalftal\nmet vereende krachten den Nautilus onder hun gewicht te verpletteren;\nwij konden door het glas hun vreeselijken muil, hunne groote tanden,\nhun woest oog zien; Ned Land was zich zelven niet meer meester,\ndreigde ze en schold ze uit. Men voelde dat zij zich aan ons vaartuig\nvastklampten, evenals honden, die een stuk wild in het kreupelhout\nvastpakken. Maar de Nautilus bracht de schroef slechts wat sneller in\nbeweging, sleepte hen mee of voerde ze naar het oppervlak der zee,\nzonder zich om hun verbazend gewicht of om hun krachtige aanvallen\nte bekreunen. Eindelijk was de menigte potvisschen wat opgedund, en\nwerd de zee wederom kalm; ik voelde dat wij weer boven kwamen. Het\nluik werd geopend, en wij snelden naar het plat.\n\nDe zee was met verminkte krengen bedekt. Een geweldige uitbarsting\nzou de vleeschklompen niet beter gedood, vaneengescheurd en vernield\nhebben. Wij dreven te midden van reusachtige lichamen die blauwachtig\nop den rug, wit aan den buik en met groote builen of uitwassen bedekt\nwaren. Eenige potvisschen zagen wij, zoover het oog reikte, angstig\nvluchten; de golven waren verscheiden kilometer in den omtrek rood\ngeverfd, de Nautilus dreef te midden eener zee van bloed.\n\nKapitein Nemo kwam bij ons.\n\n\"Welnu, wat zegt gij er van, Ned?\" vroeg hij.\n\n\"Het is een verschrikkelijk schouwspel,\" zei de Amerikaan, wiens\ngeestdrift vrij wat bekoeld was. \"Maar ik ben geen slager, ik ben\nslechts jager, en dit is een slachting.\"\n\n\"Het is een verdelging van schadelijke dieren,\" antwoordde de kapitein,\n\"en de Nautilus is geen slachtersmes.\"\n\n\"Ik houd meer van mijn harpoen,\" hervatte Ned.\n\n\"Elk zijn meug!\" antwoordde kapitein Nemo, terwijl hij Ned Land strak\naankeek. Ik vreesde dat deze zich soms tot eenige drift liet vervoeren,\nwat noodlottige gevolgen had kunnen hebben; maar zijn toorn werd\nafgeleid door het gezicht van een walvisch, waar de Nautilus op dat\noogenblik tegen aandreef. Het dier had aan den beet der potvisschen\nniet kunnen ontsnappen. Ik herkende den Zuidelijken walvisch,\naan den afgeplatten, geheel zwarten kop. Hij is van den noordkaper\nof noordelijken walvisch onderscheiden door de aaneenhechting der\nzeven halswervels en doordat hij twee ribben meer heeft dan zijn\nnoordelijke natuurgenoot. De ongelukkige walvisch lag op zijde; de\npotvisschen hadden hem verscheiden wonden in den buik toegebracht;\nhij was dood. Een jong, dat door de moeder niet was kunnen beschermd\nworden tegen den moorddadigen aanval, hing nog aan zijn gescheurde\nvinnen. Door den open bek liep het zeewater, en maakte tusschen de\nbaarden binnenstroomend, een geluid als de branding der zee.\n\nKapitein Nemo liet den Nautilus naast het dier sturen; twee man der\nequipage gingen op den visch staan, en ik zag niet zonder verbazing\ndat zij uit de tepels van het dier al de melk haalden, welke er in\nwas, dat is te zeggen zoo wat twee of drie tonnen vol. De kapitein\nbood mij een kop van die lauwe melk aan; ik kon eenigen afkeer van\ndien vreemden drank niet ontveinzen. Hij verzekerde mij dat de melk\nvoortreffelijk, en er geen onderscheid met koemelk in te proeven\nwas. Ik proefde dus en moest hem gelijk geven. Het was dus voor ons\neen nuttige aanwinst, want die melk maakte in den vorm van boter en\nkaas een aangename afwisseling met onze gewone spijzen.\n\nVan dien dag af merkte ik, niet zonder ongerustheid, dat de verhouding\nvan Ned Land tegenover den kapitein hoe langer hoe slechter werd, en ik\nnam mij voor de handelingen van den Amerikaan van nabij gade te slaan.\n\n\nHOOFDSTUK XXXVII\n\nDe ijsbank.\n\nDe Nautilus had zijn vaart naar het Zuiden ongestoord weer\nvoortgezet; het schip volgde den vijftigsten meridiaan met verbazende\nsnelheid. Wilde de kapitein de pool dan bereiken? Ik dacht het niet,\nwant tot nog toe hadden alle plannen om tot dit punt van den aardbol\nte geraken, schipbreuk geleden. Bovendien was het jaargetijde reeds\nvrij ver gevorderd, daar 13 Maart in het Zuiden met 13 September in\nhet Noorden overeenkomt.\n\nDen 14den Maart zag ik op 55\u00b0 breedte drijvende ijsschotsen; het\nwaren brokken van zes of acht meter lengte, die daar ronddreven als\nklippen waartegen de golven braken. De Nautilus bleef boven drijven;\nNed Land die vroeger reeds in de Noordelijke IJszee gevischt had,\nkende die ijsbergen, maar Koen en ik bewonderden ze voor de eerste\nmaal. Aan den zuidelijken gezichteinder strekte zich een schitterend\nwitte streep uit. Engelsche walvischvaarders hebben er den naam van\n\"ijsschittering\" aan gegeven. Hoe dik de wolken ook zijn mogen,\nzij kunnen deze heldere streep niet verduisteren; zij kondigt een\nijsbank aan. Inderdaad, weldra verschenen grootere stukken, welker\nhelderheid afwisselde naar gelang van de nevels, waarin wij gehuld\nwaren. Sommige van die gevaarten hadden groenachtige aderen, alsof\nzwavelzuur koper er zulke golvende lijnen op getrokken had; andere\nzagen er uit als verbazend groote amathysten, waar de lichtstralen\ndoorheen vielen, wederom andere kaatsten het daglicht tegen de\nduizende kristalvlakjes terug; nog andere waren hagelwit als kalksteen,\nen zouden als ze van marmer waren geweest, bouwstof genoeg voor een\ngeheele stad hebben opgeleverd. Hoe verder wij naar het Zuiden gingen,\nhoe meer de drijvende eilanden in grootte en getal toenamen. Duizenden\nvogels hadden er hun nesten op gebouwd; zij verdoofden ons door hun\ngeschreeuw. Sommige zagen den Nautilus voor een dooden walvisch aan,\nstreken er op neer en pikten op de ijzeren platen.\n\nBij deze vaart tusschen de ijsbergen was kapitein Nemo dikwijls\nop het plat. Hij beschouwde deze eenzame stilte met de grootste\noplettendheid; ik zag zijn kalm gelaat zich soms verlevendigen. Zeide\nhij mogelijk bij zich zelven dat hij in die poolzee\u00ebn, waar niemand kon\ndoordringen, zich te huis gevoelde, en hij alleen de ondoordringbare\nruimte beheerschte? Misschien wel, doch hij sprak niet, hij stond\nonbeweeglijk, en scheen nu en dan slechts tot zich zelven te komen als\nhij zijn schip moest besturen. Hij richtte zijn Nautilus met volmaakte\nbekwaamheid, en vermeed behendig den schok met de ijsgevaarten, van\nwelke sommige verscheiden kilometer lang en zeventig of tachtig meter\nhoog waren. Soms scheen het alsof de gezichteinder geheel gesloten\nwas: op 60\u00b0 Z.B. was bijna alle ruimte om te varen verdwenen; maar de\nkapitein zocht nauwkeurig, en vond weldra weer een kleine opening,\nwaardoor hij stoutmoedig heengleed, echter wetende, dat zij zich\nonmiddellijk achter hem zou sluiten.\n\nZoo gleed de Nautilus, door een bekwame hand bestuurd, tusschen al\ndie ijsbergen, die eindelooze ijsvelden, die drijvende ijsschotsen,\ndie langere of kortere ijsbrokken door. De temperatuur was vrij laag;\nde thermometer wees in de lucht twee of drie graden onder nul. Doch\nwij waren warm gekleed met bont, waarvoor zeekalven en ijsberen de\nhuiden hadden geleverd. Het inwendige van den Nautilus werd door\nde electrische toestellen regelmatig verwarmd, en tartte dus de\nvinnigste koude. Bovendien zou het voldoende geweest zijn, eenige\nmeters onder water te duiken, om er een dragelijke temperatuur te\nvinden. Twee maanden eerder zouden wij op deze hoogte aanhoudend\ndag hebben gehad, maar nu werd het gedurende drie of vier uur reeds\nnacht en later zouden deze poolstreken gedurende zes maanden in een\nnachtelijk duister gehuld zijn.\n\nDen 15den Maart kwamen wij op de hoogte der Nieuw-Shetlandsche en\nder Orkney-eilanden. De kapitein deelde mij mede dat deze streken\nvroeger door een ontzaglijke menigte zeekalven werden bewoond, maar dat\nEngelsche en Amerikaansche walvischvaarders in hun verdelgingswoede\nde jongen en de wijfjes doodden, en stilte des doods hadden verwekt,\nwaar vroeger leven en beweging was.\n\nDen 16den Maart, tegen acht uur 's morgens, voer de Nautilus op\nden vijfentwintigsten meridiaan over den zuiderpoolcirkel; het ijs\nomringde ons van alle kanten en sloot den gezichteinder. Evenwel\nstuurde kapitein Nemo van spleet tot spleet en voer immer verder.\n\n\"Maar waar gaat hij toch heen?\" vroeg ik.\n\n\"Recht door zee!\" antwoordde Koenraad. \"Als hij niet verder kan,\nzal hij wel ophouden.\"\n\n\"Daar zou ik nog geen eed op durven doen,\" antwoordde ik.\n\nDoch om ronduit te spreken, moet ik bekennen, dat deze avontuurlijke\ntocht mij niet onaangenaam was. Ik kan niet zeggen hoe mij de\nschoonheden van deze nieuwe streken in verrukking brachten. De\nijsbergen namen prachtige gedaanten aan. Hier vormden zij een\nOostersche stad met ontelbare koepels en moskee\u00ebn, daar vormden\nzij als het ware een in puin gestort oord, dat door een aardbeving\nverwoest was. De gezichten veranderden elk oogenblik, hetzij door\nden schuinen stand der zonnestralen, hetzij door grauwen nevel of\nsneeuwstormen. Dan hoorden wij van alle kanten vreeselijke knallen,\nineenstorting of val van groote ijsbergen, waardoor het landschap\nelk oogenblik van gedaante veranderde.\n\nAls de Nautilus soms onder water voer, wanneer zulke kolossen in\nelkander stortten, dan plantte zich het gedruisch onder water met een\nvreeselijke kracht voort; en de val van die gevaarten bracht dan de zee\ntot zelfs op groote diepte in heftige beweging. De Nautilus slingerde\ndan als een schip, dat aan de woede der elementen is blootgesteld.\n\nDikwijls zag ik geen enkelen uitgang en dacht dat wij bepaald waren\ningesloten; maar kapitein Nemo werd door een soort van instinct geleid,\nen ontdekte bij de minste sporen zelf steeds nieuwe openingen, waar\nhij met zijn Nautilus doorheen kon komen. Hij bedroog zich nimmer\nop het gezicht van het minste spoor van het blauwgekleurde zeewater\ntusschen de ijsvlakten. Ik twijfelde er dus niet aan, of hij had zijn\nNautilus reeds meer in deze zuidelijke poolzee\u00ebn gebracht.\n\nDen 16den Maart echter sloot de ijsmassa ons geheel en al den weg\naf; het was de ijsbank nog wel niet, doch groote ijsvelden, door de\nkoude aan elkander bevestigd. Deze hinderpaal kon kapitein Nemo niet\nophouden, hij dreef zijn vaartuig met vreeselijke kracht tegen de\nijsvlakte in. De Nautilus drong als een wig in deze brosse massa,\nen spleet haar met geweldig gekraak van elkander; het was de oude\nstormram, door een onbeperkte kracht in beweging gebracht. De stukken\nijs werden hoog in de lucht geslingerd en vielen als hagelsteenen weer\nop ons neer, alleen door zijn voortstuwende kracht boorde ons vaartuig\nzich een weg. Soms vloog de Nautilus in zijn onstuimige vaart op het\nijs, en verbrijzelde dit dan onder zijn zwaarte, dan weer schoot hij\ner onder, doch deed de oppervlakte, door er slechts wat tegenaan te\nstampen, vaneen barsten. Gedurende al die dagen overvielen ons hevige\nsneeuwvlagen; soms mistte het zoo sterk, dat men van het eene einde\nvan het plat niet naar het andere kon zien; de wind draaide plotseling\ndoor alle streken van het kompas. De sneeuw vroor zoo hard aan elkaar,\ndat wij die met het houweel vaneen moesten slaan. Bij een temperatuur\nvan vijf graden onder nul werd de geheele buitenzijde van den Nautilus\nmet ijs bedekt. Op een schip zou men geen enkele manoeuvre hebben\nkunnen uitvoeren, omdat het geheele want vastgevroren zou geweest zijn;\neen vaartuig zonder zeilen, door electriciteit in beweging gebracht,\nzoodat het geen steenkolen noodig had, kon ongestraft zich op zulk\neen breedte wagen.\n\nOnder deze omstandigheden bleef de barometerstand gewoonlijk zeer laag;\nhij daalde zelfs tot 735 m.M. De aanwijzing van het kompas leverde geen\nenkelen waarborg meer op. De naalden wezen tegengestelde richtingen\naan, toen wij de magnetische Zuidpool naderden, welke niet met de\nZuidpool der aarde samenvalt. Volgens Hansten ligt zij op omstreeks\n70\u00b0 Z.B. en 130\u00b0 W.L., doch volgens de waarnemingen van Duperrez op\n70\u00b0 30' Z.B. en 135\u00b0 W.L. Wij moesten tal van waarnemingen doen met\nverschillende kompassen, die in de onderscheidene deelen van het\nvaartuig waren neergezet, en daaruit een gemiddelde zoeken. Doch\ndikwijls bepaalde men den afgelegden weg slechts op de gis, hoewel\ndie maatregel al bijzonder weinig voldoende was, te midden van die\nbochtige doorvaarten, welker richting ieder oogenblik veranderde.\n\nEindelijk lag de Nautilus den 18den Maart, na tal van nuttelooze\npogingen om verder te komen, geheel ingesloten. Het waren geen\nijsvelden of ijsklompen meer, doch het was een eindelooze en\nonbewegelijke hinderpaal, welke uit aan elkander vastgevroren bergen\nbestond.\n\n\"De ijsbank!\" zei de Amerikaan.\n\nIk begreep dat dit voor Ned Land evenals voor alle zeevaarders, die\nons voor waren gegaan, een onoverkomelijke hinderpaal was. Toen de\nzon tegen den namiddag een oogenblik verscheen, nam kapitein Nemo\nvrij nauwkeurig onze hoogte; wij waren op 51\u00b0 30' lengte en 67\u00b0 30'\nbreedte. Het was in deze zuidelijke poolzee\u00ebn een vrij ver gevorderd\npunt; van een zee was er evenwel niets te zien. V\u00f3\u00f3r den Nautilus\nstrekte zich een groote vlakte uit, bezaaid met grillig gevormde\nijsblokken, in de zonderlinge wanorde, die het bevroren vlak eener\nrivier kenmerkt, eenigen tijd voordat zij aan het kruien gaat, maar\nhier in veel geduchter afmetingen, zooals zich laat begrijpen.\n\nHier en daar staken scherpe punten tot op twee honderd voet hoogte\nuit; verder zag ik een rij scherpe en hoekige grijs getinte klippen,\nwaarop enkele zonnestralen als in een spiegel door den mist heen\nterugkaatsten. En in die eenzame natuur heerschte een doodsche\nstilte, ter nauwernood soms afgebroken door het geklapwiek van een\nstormvogel. Alles was bevroren, zelfs het geluid.\n\nDe Nautilus moest dus op zijn avontuurlijken tocht in het midden van\ndeze ijsvelden blijven steken.\n\n\"Als uw kapitein nog verder gaat, mijnheer,\".... zei mij dien dag\nNed Land.\n\n\"Welnu?\"\n\n\"Dan is hij een baas.\"\n\n\"Waarom, Ned.\"\n\n\"Omdat niemand over de ijsbank kan heenkomen. Uw kapitein is bij de\nhand, maar hij is voor den duivel niet sterker dan de natuur, en waar\ndeze een grens heeft gesteld, moet men, of men wil of niet, ophouden.\"\n\n\"Je hebt gelijk, Ned, en toch zou ik wel eens willen weten, wat er\nachter die ijsbank zit! Er is niets dat mij boozer kan maken dan\neen muur.\"\n\n\"Mijnheer heeft gelijk,\" zei Koenraad; \"muren zijn maar uitgevonden\nom geleerden te hinderen; er moesten nergens muren zijn.\"\n\n\"Goed,\" antwoordde de Amerikaan. \"Achter de ijsbank weet men wel wat\ner te vinden is.\"\n\n\"Wat dan?\" vroeg ik.\n\n\"IJs en nog eens ijs!\"\n\n\"Gij zijt daar zeker van, Ned,\" antwoordde ik, \"doch ik niet; daarom\njuist zou ik het wel eens willen onderzoeken.\"\n\n\"Welnu, mijnheer,\" hervatte de Amerikaan, \"laat dat denkbeeld\nvaren. Gij ligt hier voor die ijsbank, laat u dat genoeg zijn, want\ngij noch uw kapitein Nemo, noch zijn Nautilus kunnen verder. En of\nhij wil of niet, hij zal naar het noorden, dat is naar het land der\nfatsoenlijke menschen, moeten terugkeeren.\"\n\nIk erken dat Ned Land gelijk had, en zoolang er geen schepen gebouwd\nworden, om over die ijsvelden te varen, zullen wij wel altijd voor\ndie ijsbank blijven steken.\n\nNiettegenstaande zijn pogingen en krachtige middelen, die hij inspande\nom het ijs te doen barsten, was de Nautilus tot onbeweeglijkheid\ngedoemd. Als iemand niet verder kan, is hij gewoonlijk van de zaak af\ndoor terug te keeren; maar hier was het even onmogelijk om terug te\nkeeren als om vooruit te komen, want alle doorgangen waren achter ons\ngesloten, en als ons vaartuig nog eenigen tijd stil bleef liggen, zou\nhet wel geheel in en onder het ijs besloten zijn. Dit gebeurde zelfs\ntegen twee uur 's middags, en het ijs vormde zich tegen de wanden\nvan den Nautilus met verbazende snelheid. Ik moet erkennen, dat het\ngedrag van kapitein Nemo op zijn minst genomen onvoorzichtig was.\n\nIk stond op dit oogenblik op het plat; de kapitein beschouwde onzen\ntoestand gedurende eenige minuten, en zei toen:\n\n\"Welnu, mijnheer, wat denkt gij er van?\"\n\n\"Ik denk dat wij vast zitten, kapitein.\"\n\n\"Vast, hoe meent gij dat?\"\n\n\"Ik meen dat wij noch voor noch achteruit, noch ergens heen kunnen;\ndit noemt men geloof ik 'vast zitten,' ten minster onder beschaafde\nnati\u00ebn.\"\n\n\"Gij denkt dus, mijnheer Aronnax, dat de Nautilus niet meer los\nkan komen?\"\n\n\"Moeilijk, kapitein, want het jaargetijde is reeds te vergevorderd\nom te verwachten, dat het ijs nog zal losgaan?\"\n\n\"O, mijnheer de professor,\" antwoordde kapitein Nemo op spottenden\ntoon, \"gij verandert nooit! Gij ziet slechts hinderpalen en\nmoeilijkheden! Ik verzeker u daarentegen, dat de Nautilus niet alleen\nlos zal komen, maar ook nog vrij wat verder gaan.\"\n\n\"Nog verder naar het Zuiden?\" vroeg ik, terwijl ik den kapitein\naankeek.\n\n\"Ja, mijnheer, wij gaan naar de Zuidpool!\"\n\n\"Naar de Pool!\" riep ik uit, terwijl ik een teeken van ongeloof niet\nkon onderdrukken.\n\n\"Ja,\" antwoordde de kapitein koeltjes, \"naar de Zuidpool, naar dat\nonbekende punt, waar alle meridianen samenvallen. Gij weet, dat ik\nmet den Nautilus doe wat ik wil.\"\n\nJa, ik wist het. Ik wist dat die man stoutmoedig tot roekeloosheid\ntoe was. Maar om de hinderpalen te overwinnen, die het bereiken van de\nZuidpool beletten, die vrij wat ongenaakbaarder is dan de Noordpool,\ntot welke koene reizigers nog niet eens hebben kunnen doordringen,\nscheen mij een onzinnige onderneming, welke alleen in het brein van\neen krankzinnige kon opkomen! Ik vroeg den kapitein of hij die pool\nreeds ontdekt had, waar geen sterveling nog ooit den voet zette.\n\n\"Neen, mijnheer,\" antwoordde hij, \"maar wij zullen die samen\nontdekken. Waar anderen schipbreuk hebben geleden, zal ik slagen. Ik\nheb den Nautilus nog nimmer zoover in de Zuidelijke IJszee gewaagd,\ndoch ik herhaal het u, wij zullen nog verder gaan.\"\n\n\"Ik wil u gelooven, kapitein,\" hernam ik op eenigszins spottenden\ntoon. \"Ik geloof u! Komaan, voorwaarts! Er bestaan voor ons geen\nhinderpalen! Laten wij deze ijsbank doorbreken! Laten wij haar in de\nlucht doen springen, en als zij dan nog weerstand biedt, moeten wij\nden Nautilus vleugels aandoen, om er overheen te vliegen.\"\n\n\"Er overheen, mijnheer?\" antwoordde kapitein Nemo bedaard, \"neen,\nniet er overheen, maar er onder door!\"\n\n\"Er onder door!\" riep ik uit.\n\nPlotseling trof mij een denkbeeld, dat mij het geheele plan van den\nkapitein openbaarde. Ik had hem begrepen. De wonderbare hoedanigheden\nvan den Nautilus zouden hem in deze bovenmenschelijke onderneming\nwel te hulp komen!\n\n\"Ik zie dat wij elkander beginnen te begrijpen, mijnheer de professor,\"\nzei de kapitein glimlachend; \"gij doorziet reeds de mogelijkheid,\nik zou zeggen het welslagen dezer onderneming. Wat voor een gewoon\nvaartuig onmogelijk is, wordt voor den Nautilus gemakkelijk. Indien\ner aan de Pool eenig vasteland is, zullen wij daarvoor blijven steken;\nis er daarentegen open zee; dan gaan wij naar de Pool zelf!\"\n\n\"Als het oppervlak der zee,\" zei ik, medegesleept door de redeneering\nvan den kapitein, \"door het ijs onbevaarbaar is, dan is de diepte toch\nvrij, omdat de wetten der natuur daar het water door zijn grootere\ndichtheid een warmtegraad boven het vriespunt hebben gegeven. En\nindien ik mij niet bedrieg, dan staat het ijs van deze bank, dat\nonder water is, tot dat wat er boven uitsteekt als vier tot \u00e9\u00e9n?\"\n\n\"Bijna, mijnheer. Als deze ijsbergen \u00e9en meter boven water uitsteken,\ndan zijn zij drie meter ingedompeld; omdat nu deze ijsbergen niet\nhooger zijn dan honderd meter, zijn zij maar drie honderd meter diep\nonder water. En wat is drie honderd meter voor den Nautilus!\"\n\n\"Niets, kapitein.\"\n\n\"Wij kunnen zelfs op veel grooter diepte die gelijkmatige temperatuur\nvan het zeewater opzoeken, en daar tarten wij ongestraft de dertig\nof veertig graad koude van de oppervlakte.\"\n\n\"Juist, kapitein, zeer juist!\" antwoordde ik, in vuur gerakend.\n\n\"De eenige moeilijkheid,\" hernam kapitein Nemo, \"zal zijn om\nverscheiden dagen onder water te blijven, zonder onze lucht te kunnen\nververschen.\"\n\n\"Anders niet?\" vroeg ik. \"De Nautilus heeft groote vergaarbakken,\nwij zullen die vullen, en deze kunnen ons al de zuurstof, die wij\nnoodig hebben, verschaffen.\"\n\n\"Goed gevonden, mijnheer Aronnax,\" antwoordde de kapitein glimlachende;\n\"doch omdat ik niet wil, dat ge mij van roekeloosheid beschuldigt,\nmoet ik u al mijn zwarigheden tegenwerpen.\"\n\n\"Hebt gij die nog?\"\n\n\"E\u00e9n enkele; het is mogelijk, dat, als er aan de Zuidpool een zee\nis, deze geheel bevroren is, en wij derhalve niet aan de oppervlakte\nkunnen komen!\"\n\n\"Goed, kapitein, maar vergeet gij, dat de Nautilus met een geducht\nspoor is gewapend, en kunnen wij daarmee niet schuin tegen de ijsmassa\nrammelen, om deze door den schok open te boren?\"\n\n\"Komaan, mijnheer de professor, gij zijt van daag vindingrijk!\"\n\n\"Bovendien, kapitein,\" zei ik, mij opwindend, \"waarom zou er niet even\ngoed aan de Zuid- als aan de Noordpool een open zee zijn? In geen van\nbeide halfronden valt de Pool der aarde samen met die der strengste\nkoude, en men moet, totdat het tegendeel bewezen is, veronderstellen,\ndat er op die beide punten \u00f2f een vasteland, \u00f2f een open zee bestaat.\"\n\n\"Ik geloof het ook, mijnheer Aronnax,\" antwoordde kapitein Nemo. \"Ik\nzal u alleen nog doen opmerken, dat gij, na zoovele zwarigheden tegen\nmijn plan gemaakt te hebben, mij nu met bewijsgronden ten voordeele\ndaarvan overstelpt.\"\n\nKapitein Nemo sprak de waarheid; ik was zoover gekomen dat ik nog\nstoutmoediger werd dan hij! Ik sleepte hem mee naar de Pool! Ik\nliep hem reeds vooruit, en dat nog wel zeer verre!.... Maar neen,\nonnoozele dwaas! Kapitein Nemo kende beter dan ik het voor en tegen\nin deze zaak, en hij schepte er vermaak in, om mij door hersenschimmen\nin vervoering te zien.\n\nHij verloor echter geen oogenblik; op een gegeven teeken verscheen\nde eerste stuurman; de twee mannen spraken eenige oogenblikken met\nelkander in hun onbegrijpelijke taal, en hetzij de stuurman reeds\nvooruit gewaarschuwd was, hetzij hij het plan voor uitvoerbaar hield,\nhij liet geen de minste verwondering blijken.\n\nDoch hoe onverschillig hij ook geweest mocht zijn, hij was het toch\nniet zoozeer als Koenraad, toen ik den braven jongen ons voornemen\nmeedeelde, om tot aan de Zuidpool door te dringen.\n\nEen \"zooals mijnheer goedvindt,\" was zijn antwoord op deze mededeeling,\nen daarmee kon ik mij tevreden stellen. Wat Ned Land aangaat, deze\ntrok den schouder zoo hoog op als ooit iemand gedaan had.\n\n\"Ziet gij, mijnheer,\" zei hij, \"ik heb medelijden met u en uw\nkapitein Nemo!\"\n\n\"Maar wij gaan naar de Pool, Ned.\"\n\n\"Wel mogelijk, maar dan komt gij niet terug.\"\n\nEn Ned Land ging naar zijn hut \"om geen ongeluk te begaan,\" zooals\nhij zei.\n\nOndertusschen werden er reeds toebereidselen voor deze koene\nonderneming gemaakt. De krachtige pompen van den Nautilus persten\nde lucht in de vergaarbakken. Tegen vier uur deelde kapitein Nemo\nmij mee dat het luik van het plat zou gesloten worden. Ik wierp een\nlaatsten blik op de dikke ijsbank, waar wij onder door zouden gaan;\nhet was helder weer; de lucht was zuiver, de koude vinnig, 12\u00b0 onder\nnul; maar omdat de wind was gaan liggen, scheen mij deze temperatuur\nniet onverdragelijk.\n\nEen tiental mannen beklommen de zijwanden van den Nautilus en hakten\nhet ijs rondom het vaartuig weg, zoodat zij het weldra los hadden;\nhet was spoedig gedaan, omdat het pas gevormde ijs nog dun was. Toen\ngingen wij allen naar binnen, de gewone vergaarbakken werden gevuld\nmet het water, dat onder de kiel nog niet bevroren was.\n\nIk had met Koenraad in den salon plaats genomen. Door het open raam\nbeschouwden wij de diepten van de Zuidelijke IJszee. De thermometer\nrees weer, en de naald van den manometer begon af te wijken.\n\nOp omstreeks drie honderd meter diepte, dreven wij, zooals kapitein\nNemo voorspeld had, onder het gegolfde ondervlak der ijsbank. Maar\nde Nautilus zonk nog dieper; wij bereikten een laagte van acht\nhonderd meter. De temperatuur van het water, die aan het oppervlak\n12\u00b0 was, bedroeg nu niet meer dan 10\u00b0; wij hadden dus reeds 2\u00b0\ngewonnen. Het spreekt van zelf, dat de temperatuur in den Nautilus door\nverwarmingstoestellen vrij wat hooger liep. Het vaartuig gehoorzaamde\naan alle bewegingen met de grootste nauwkeurigheid.\n\n\"Wij zullen er wel onder door komen, als mijnheer het goedvindt,\"\nzei Koenraad.\n\n\"Ik reken er op!\" antwoordde ik, op den toon der grootste overtuiging.\n\nOnder de open zee had de Nautilus regelrecht koers naar de Zuidpool\ngezet, zonder van den twee en vijftigsten lengtegraad af te wijken. Van\n67\u00b0 30' tot 90\u00b0 bleven er ons nog 20\u00b0 30' te doorloopen; dat is nog\nongeveer 2500 kilometer. De Nautilus had een gemiddelde snelheid van 60\nkilometer in het uur, dus ongeveer van een sneltrein. Indien wij deze\nsnelheid behielden, waren veertig uur voldoende om de Pool te bereiken.\n\nGedurende een gedeelte van den nacht bleven Koen en ik, door het\nongewone van onzen toestand teruggehouden, v\u00f3\u00f3r het raam van den\nsalon zitten. De zee werd door onze electrische lantaarn verlicht,\nmaar zij was geheel verlaten; de visschen hielden zich in deze altijd\nbevroren zee\u00ebn niet op, zij gebruikten die alleen om er uit de IJszee\nnaar de open poolzee door te zwemmen; wij liepen verbazend snel;\nik voelde dit aan het trillen van het lange ijzeren vaartuig.\n\nTegen twee uur in den morgen ging ik eenige uren rust nemen. Koenraad\ndeed hetzelfde. Toen ik door de gangen ging, ontmoette ik den kapitein\nniet; ik veronderstelde dat hij aan het roer stond.\n\nDen volgenden dag, 19 Maart, ging ik om vijf uur 's morgens reeds\nweder in den salon zitten. De electrische log wees aan dat de snelheid\nvan den Nautilus wat gematigd was; het vaartuig rees, maar zeer\nvoorzichtig; de vergaarbakken werden langzaam ledig gepompt.\n\nMijn hart klopte hevig; zouden wij boven komen en aan de Pool de vrije\nlucht inademen? Neen, een schok verkondigde mij, dat de Nautilus onder\ntegen de ijsbank gestooten had, en dat deze, blijkens het doffe geluid\nvan den slag nog zeer dik was. Wij lagen nog op 330 meter diepte,\nzoodat er een dikte van 440 meter ijs boven ons hoofd lag. De ijsbank\nwas dus hier hooger dan in het begin; dit was weinig geruststellend.\n\nGedurende dien dag herhaalde de Nautilus deze proef meermalen, doch\nstiet telkens tegen den ijsbodem boven ons. Op sommige oogenblikken\nvonden wij die op 900 meter diepte, zoodat de bank 1200 meter hoog\nof dik was; dit was dus driemaal dikker dan op de plaats waar wij\nnaar beneden waren gegaan.\n\nIk teekende die verschillende diepten nauwkeurig op, en ik kreeg\nop die wijze als het ware een profiel van dezen onderzeeschen\nbergketen. 's Avonds was er nog geen enkele verandering in onzen\ntoestand gekomen, altijd nog ijs op vier of vijfhonderd meter beneden;\nde dikte verminderde dus wel wat, doch hoe groot was die nog tusschen\nhet oppervlak van de zee en ons!\n\nHet was toen acht uur; sedert vier uren reeds had de lucht volgens de\ndagelijksche gewoonte ververscht moeten worden; ik had er echter niet\nveel last van, hoewel kapitein Nemo toch zijn toevlucht nog niet tot\nzijn luchtvergaarbakken had genomen. Gedurende dien nacht was mijn\nslaap onrustig. Hoop en vrees hielden mij beurtelings gekluisterd;\nik stond verscheiden malen op, en voelde aanhoudend, dat de Nautilus\nde dikte van het ijs onderzocht. Tegen drie uur 's morgens zag ik\ndat het ondervlak der ijsbank op vijftig meter diepte lag; de bank\nging dus langzamerhand in een ijsveld over, de berg werd derhalve\nweer vlak. Ik hield mijn oogen op den manometer gevestigd; wij rezen\nvoortdurend in schuine richting langs het ijsvlak, dat in het licht\nder electrische lantaarn schitterde. De ijsbank nam van boven en van\nonderen telkens af; zij werd van kilometer tot kilometer dunner.\n\nEindelijk om zes uur 's morgens, op dien gedenkwaardigen 20sten Maart,\nopende zich de deur van den salon, en kapitein Nemo verscheen.\n\n\"Open zee!\" zei hij.\n\n\nHOOFDSTUK XXXVIII\n\nDe Zuidpool.\n\nIk snelde naar het plat. Het was zoo. Wij waren in open zee! Er waren\nmaar enkele schotsen of drijvende ijsbergen zichtbaar; zoover het oog\nreikte, zag ik niets dan zee; in de lucht fladderden duizenden vogels;\nmillioenen visschen zwommen in het water, dat naarmate van de diepte\ndonker blauw of olijfgroen was. De honderdgradige thermometer wees\ndrie boven nul. Het was achter de ijsbank, waarvan de massa zich aan\nden noordelijken gezichteinder uitstrekte, als het ware lente.\n\n\"Zijn wij aan de pool?\" vroeg ik met kloppend hart aan den kapitein.\n\n\"Ik weet het niet,\" antwoordde hij. \"Om twaalf uur zullen wij eens\nhoogte nemen.\"\n\n\"Maar de zon zal door dien mist niet heendringen,\" zei ik, terwijl\nik de grauwe lucht bekeek.\n\n\"Als zij maar even schijnen wil, is het al genoeg,\" antwoordde de\nkapitein.\n\nTien kilometer van den Nautilus verhief zich naar het Zuiden een\neenzaam eiland, tot op twee honderd meter boven de zee. Wij voeren\ner heen, doch met de grootste omzichtigheid, want het vaarwater kon\nvol klippen zijn. Een uur daarna waren wij op het eiland; twee uur\ndaarna hadden wij het rondgevaren. Het had vijf kilometer in omtrek;\neen nauw kanaal scheidde het van een groot land, misschien wel\neen vastland, waarvan wij het einde niet konden zien. Het bestaan\nvan dit land scheen de veronderstelling van Maury te wettigen. Die\nschrandere Amerikaan had namelijk opgemerkt, dat tusschen de Zuidpool\nen de zestigste parallel de zee met zeer groote drijvende ijsschotsen\nbedekt is, wat men in het Noorden nimmer ziet; daaruit had hij het\ngevolg getrokken, dat er aan de Zuidpool een groot vasteland moest\nwezen, omdat zulke ijsschotsen nimmer in volle zee, maar alleen op\nkusten kunnen ontstaan. Volgens zijn berekening vormt het ijs aan de\nZuidpool een massa van 4000 kilometer oppervlakte.\n\nDe Nautilus was, uit vrees van op een klip te stooten, blijven liggen\nop drie kabellengten van een strand, waarboven, zich prachtige rotsen\nverhieven; de sloep werd in zee gebracht, de kapitein en twee zijner\nmanschappen, die de instrumenten droegen, stapten erin. Koenraad en\nik insgelijks. Het was tien uur in den morgen: ik had Ned Land niet\ngezien; de Amerikaan wilde zeker zelfs aan de Zuidpool niet erkennen,\ndat hij ongelijk had.\n\nEenige riemslagen brachten ons aan het strand. Toen Koenraad aan land\nwilde springen, hield ik hem tegen.\n\n\"Aan u de eer, mijnheer,\" zei ik tot den kapitein, \"om het eerst den\nvoet op dezen grond te zetten.\"\n\n\"Indien ik niet aarzel,\" antwoordde hij, \"dit Poolland te betreden,\nis het, omdat tot nog toe geen menschelijk wezen hier zijn voet\nheeft gezet.\"\n\nToen sprong hij op het strand; hij was zichtbaar ontroerd. Hij beklom\neen uitstekend rotspunt, en daar stond hij met over elkander geslagen\narmen, een vurig oog, onbeweeglijk en stilzwijgend, als om bezit van\ndeze streken te nemen. Toen hij zoo ongeveer vijf minuten gestaan had,\nkeerde hij tot ons terug.\n\n\"Als gij maar wilt, mijnheer!\" riep hij mij toe.\n\nIk ging met Koen aan land, terwijl de beide mannen in de sloep bleven.\n\nDe bodem was met roodachtig zand, als met fijn gestampte tichelsteenen\nbedekt; daartusschen zagen wij stukken lava, puimsteen en andere\nvulkanische producten. Op sommige plaatsen stegen lichte rookwolkjes,\ndie een sterken zwaveldamp verbreidden, uit den grond, en deden dus\nzien, dat het onderaardsche vuur nog al zijn kracht had behouden. Toen\nwij evenwel op een hooge rots gekomen waren, zag ik verscheiden\nkilometer in de rondte geen enkelen vulkaan. Men zal zich herinneren,\ndat kapitein Ross in deze streken op 77\u00b0 32' breedte de vulkanen\nErebus en Terror in volle werking zag.\n\nDe plantengroei was op dit land uiterst gering; op de zwarte rotsen\ngroeiden enkele mossen, deze vormden met enkele mikroskopische plantjes\nde geheele flora.\n\nHet strand was bezaaid met allerlei soort schelpen, hoorns\nen zeesterren. Maar in de lucht vooral was de fauna sterk\nvertegenwoordigd; daar vlogen en fladderden duizenden vogels van\nallerhande soorten, die ons met hun gekras doof schreeuwden. Anderen\nzaten in groot aantal op de rotsen, en lieten ons zonder vrees\nvoorbijgaan, zoodat wij ze soms zelfs met den voet aanraakten. Het\nwaren vetganzen, steltloopers, groote albatrossen en stormvogels;\n\"sommige zoo vet,\" zei ik tot Koenraad, \"dat de bewoners der\nFerroe-eilanden hun maar een pit in het lichaam draaien, om die dan\naan te steken.\"\n\n\"Als men nog een weinig verder ging, zouden het volmaakte lampen\nzijn,\" antwoordde Koenraad, \"doch men kan toch niet vergen, dat de\nnatuur ze ook nog met een pit voorziet.\"\n\nNadat wij omstreeks vijf honderd meter waren voortgegaan, vonden\nwij den grond als bezaaid met nesten, waaruit zwermen van vogels\nopvlogen. Later liet de kapitein er eenige honderden van vangen, omdat\nze zeer smakelijk om te eten waren; die beesten waren zoo weinig schuw,\ndat men ze met steenen kon dood gooien.\n\nDe mist trok niet op, om elf uur was de zon nog niet doorgekomen; ik\nmaakte mij daar ongerust over, want zonder zon waren geen waarnemingen\nmogelijk; hoe zouden wij toch nauwkeurig kunnen weten of wij de\nZuidpool bereikt hadden?\n\nToen ik weer bij den kapitein kwam, lag hij op een stuk rots geleund\nen bekeek de lucht; hij scheen ongeduldig en teleurgesteld. Maar wat\ndaaraan te doen? De stoutmoedige en veelvermogende man voerde geen\nbevel over de zon zooals over de zee. Het was twaalf uur, en nog had\nde dagvorst zich geen oogenblik vertoond; men kon zelfs niet zien\nwaar hij ergens achter dit nevelgordijn verborgen was. Weldra loste\nde mist zich in de sneeuw op.\n\n\"Tot morgen!\" zei de kapitein bedaard, en wij roeiden weer naar den\nNautilus. In onze afwezigheid had men de netten uitgeworpen, en ik\nbeschouwde met belangstelling de visschen, die men in deze zuidelijke\npoolzee gevangen had. De zuidelijke poolzee is de wijkplaats voor een\ngroote menigte trekvisschen, die de keerkringsstormen ontwijken, maar\nom de prooi te worden van bruinvisschen en robben. Ik zag er eenige\nkraakbeenachtige schaaldieren van een decimeter lengte, witachtig met\nblauwe en bruine vlekken, gewapend met angels; voorts een wonderlijk\nsoort van zeedieren, drie voet lang, met rank lichaam, een gladde,\nwitte huid met zilveren weerschijn, drie rugvinnen, een ronden kop,\nwier muil uitloopt in een omgebogen snuit. Ik proefde er van, maar\nvond ze zeer onsmakelijk; Koen daarentegen prees ze zeer.\n\nDe sneeuwstorm duurde tot den volgenden dag; het was onmogelijk om op\nhet plat te blijven staan. In den salon, waar ik de bijzonderheden van\nonzen tocht opteekende, hoorde ik het geschreeuw van stormvogels en\nalbatrossen in den orkaan. De Nautilus bleef niet stil liggen, doch\nvoer langs de kust voort, en ging nog een tiental kilometer verder\nnaar het Zuiden, te midden van een halve schemering, veroorzaakt door\ndat de zon maar even boven den gezichteinder verscheen.\n\nDen volgenden dag, 20 Maart, had het sneeuwen opgehouden, doch het\nwas vinniger koud; de thermometer stond twee graad onder nul. De mist\ntrok op, en ik hoopte, dat wij dien dag zonshoogte konden nemen.\n\nDaar kapitein Nemo nog niet verschenen was, gingen Koenraad en\nik in de sloep en roeiden naar wal. De aard van den grond was nog\naltijd even vulkanisch; overal zagen wij sporen van lava, basalt\nen andere vulkanische uitwerpselen, zonder dat wij een krater\nontdekten. Hier vlogen ook weer duizenden vogels om ons heen, die\ndit Poolland bevolkten. Doch zij deelden hun woonplaats met groote\ntroepen zoogdieren, die ons met hun zachte oogen aankeken. Het waren\nzeekalven van verschillende soorten, waarvan sommige op den grond en\nandere op drijvende ijsschollen lagen, terwijl wederom andere in zee\nrondspartelden. Zij vluchtten niet voor ons, daar zij den mensch niet\nkenden, en ik zag er genoeg bij elkaar om eenige honderden schepen\nmee van leeftocht te voorzien.\n\n\"Drommels,\" zei Koenraad, \"het is gelukkig dat Ned Land niet bij\nons is.\"\n\n\"Waarom, Koen?\"\n\n\"Omdat die dolle harpoenier alles zou doodslaan.\"\n\n\"Alles, dat is nog al veel; maar ik geloof niet, dat wij onzen\nAmerikaanschen vriend hadden kunnen beletten eenige van die prachtige\nexemplaren te harpoenen. Kapitein Nemo zou daar zeer boos om zijn\ngeworden, want hij vergiet ongaarne het bloed van weerlooze dieren.\"\n\n\"Hij heeft gelijk.\"\n\n\"Zeker, Koen. Maar zeg eens, heb jij op die schoone dieren nooit\njacht gemaakt?\"\n\n\"Mijnheer weet wel,\" antwoordde Koenraad, \"dat ik niet zeer sterk\nben in de practijk, maar als mijnheer mij de namen van die beesten\ngenoemd heeft....\"\n\n\"Het zijn zeekalven en robben.\"\n\n\"Twee soorten uit de orde de vleeschetende zoogdieren,\" antwoordde\nKoen haastig.\n\n\"Goed, Koen,\" zei ik, \"maar laat ons nu voortgaan,\"\n\nHet was acht uur; wij moesten nog vier uur wachten voor wij de zon\nzouden kunnen waarnemen. Ik ging naar een uitgestrekte baai, die een\ninham vormde in de granietrotsen op den oever. Zoover ons gezicht\nreikte, waren de oevers van de ijsschotsen met zeedieren bedekt,\nen onwillekeurig zag ik uit naar den ouden Proteus, den herder, die\nvolgens de fabelleer de kudden van Neptunus weidde. Het waren meestal\nzeekalven; de wijfjes pasten op de jongen, de mannetjes hielden de\nwacht. Als zij van de eene plaats naar de andere gingen, deden zij\nkleine sprongen, en steunden daarbij gedeeltelijk op hun zwemvliezen,\ndie bij de met hen verwante zeekoeien veel hadden van armen. Ik moet\nerkennen, dat die dieren met hun bevallige bewegingen en gladharige\nhuid verwonderlijk zwommen; als zij op het strand lagen, namen zij\nallerlei bevallige houdingen aan; het is dus geen wonder, dat de ouden\nze dichterlijk met tritons en sirenen vergeleken. Er waren er onder,\ndie men, omdat zij een lengte van zes tot zeven meter bereikten,\nzeeolifanten noemt.\n\n\"Zijn die dieren niet gevaarlijk?\" vroeg Koenraad.\n\n\"Neen,\" antwoordde ik, \"behalve als men ze aanvalt. Als een zeekalf\nzijn jong verdedigt, is het beest woedend, en het is niet zelden\ngebeurd dat het een sloep verbrijzelt.\"\n\n\"Het dier heeft gelijk,\" zei Koen.\n\n\"Dat ontken ik niet.\"\n\nTwee kilometer verder stuitten wij op een voorgebergte, dat de baai\ntegen den zuidewind beschutte. Het rees loodrecht uit zee op, en het\nzeeschuim spatte er tegen aan; aan de andere zijde der rots hoorden\nwij een geraas alsof er een troep vee loeide.\n\n\"Mooi,\" zei Koen, \"een stierenconcert.\"\n\n\"Neen, mijn vriend, dat zijn zeedieren.\"\n\n\"Vechten zij?\"\n\n\"Zij vechten en spelen.\"\n\n\"Dat moeten wij eens zien, als mijnheer het goedvindt.\"\n\n\"Zeker, Koen.\"\n\nEn wij beklommen de zwarte rotsen, waarbij dikwijls onverwacht groote\nsteenen naar beneden vielen, terwijl het ijs ons pad hier en daar vrij\nglad maakte. Ik viel meermalen, en bezeerde mij dan erg. Koenraad\nwas voorzichtiger, of stond vaster op zijn beenen, ten minste hij\nstruikelde bijna niet en hielp mij telkens op, waarbij hij zeide:\n\"Als mijnheer zoo goed wilde zijn om zijn beenen verder van elkaar\nte zetten, zou mijnheer beter blijven staan.\"\n\nToen wij boven op de rots kwamen, zagen wij een groote witte vlakte\nvoor ons vol walrussen; de beesten speelden met elkander, en brulden\nvan genoegen, maar niet van woede. Zij geleken wel wat op zeekalven,\nmaar waren wat grooter; hun bovensnijtanden staken uit den bek en waren\nongeveer twee en een halven decimeter lang; de tanden zijn harder\ndan die van den olifant en worden minder spoedig geel, waarom zij\nzeer gezocht zijn. Er wordt dan ook onophoudelijk jacht op gemaakt,\nzoodat ze weldra tot den laatste zullen uitgeroeid zijn; althans er\nworden er jaarlijks meer dan vierduizend gedood.\n\nNa een tijd lang te hebben staan kijken, dacht ik er over om\nterug te keeren. Het was elf uur, en als kapitein Nemo een gunstig\noogenblik voor waarnemingen had, wenschte ik daarbij te zijn. Ik\nverwachtte echter niet, dat de zon zich dien dag zou vertoonen, want\nde gezichteinder was met dikke wolken bedekt; het scheen alsof de zon\ndat ontoegankelijk punt van den aardbol voor stervelingen niet wilde\naanwijzen. Ik ging echter naar den Nautilus terug en volgde een smal\nvoetpad, dat over den top der klip liep. Om half twaalf waren wij op\nde landingsplaats; de kapitein had zich met de sloep aan wal laten\nbrengen, met zijn instrumenten bij zich. Hij keek naar den noordelijken\ngezichteinder, waar de zon haar korte loopbaan beschreef. Ik ging\nnaast hem staan en wachtte zonder spreken. Het werd twaalf uur,\nmaar even als den vorigen dag bleef de zon onzichtbaar.\n\nHet was treurig; nogmaals konden er geen waarnemingen geschieden. Als\ndit den volgenden dag niet gebeurde, moesten wij de zaak bepaald\nopgeven. Want wij hadden juist den 20sten Maart, den volgenden dag\nwas het dag- en nachtevening en zou de zon voor zes maanden onder\nden gezichteinder verdwijnen; dan begon de lange Poolnacht. Sedert\n21 September was zij aan den noordelijken gezichteinder verdwenen,\nhad zich in een spiraalvormige loopbaan verheven tot 21 December en\nwas toen weer gaan dalen, om den volgenden dag haar laatste stralen\nover het Poolland te werpen.\n\nIk deelde mijn opmerkingen en mijn vrees aan den kapitein mede.\n\n\"Gij hebt gelijk, mijnheer Aronnax,\" zei hij, \"als ik morgen de\nzonshoogte niet kan waarnemen, moet ik dit zes maanden uitstellen. Maar\nals de zon zich morgen vertoont, zal het, juist omdat het dan 21\nMaart is, gemakkelijk wezen om te twaalf uur onze waarneming te doen.\"\n\n\"Hoe zoo?\" vroeg ik.\n\n\"Ik heb den chronometer alleen noodig,\" antwoordde hij. \"Als morgen om\ntwaalf uur de zonneschijf door den noordelijken horizon juist midden\ndoor gedeeld wordt, zijn wij aan de Zuidpool. Het spreekt van zelf,\ndat ik de straalbreking daarbij in rekening moet brengen.\"\n\n\"Juist,\" zei ik. \"Maar toch is deze waarneming niet wiskundig zeker,\nomdat de dag- en nachtevening niet precies om twaalf uur plaats heeft.\"\n\n\"Zonder twijfel, mijnheer, maar ik zal mij toch geen honderd meter\nvergissen, en meer hebben wij niet noodig; tot morgen dus.\"\n\nDe kapitein keerde naar boord terug. Koenraad en ik bleven tot vijf\nuur aan land, om te ontdekken en ons te oefenen. Ik kreeg geen enkel\nmerkwaardig voorwerp in handen, behalve het bijzonder groot ei van\neen vetgans, waarvoor een liefhebber misschien vijfhonderd gulden\nzou betaald hebben. Het ei was van Isabella-kleur en zeldzaam door de\nstreepjes en figuurtjes, die er als hieroglyphen op stonden. Ik gaf\nhet aan Koenraad, en deze bracht het met de noodige voorzichtigheid\nongeschonden aan boord. Ik legde dit zeldzame ei onder een van de\nglasramen in den salon. Daarna soupeerde ik met een heerlijk stukje\nlever van een zeekalf, dat wel wat naar varkensvleesch smaakte. Toen\nik naar bed ging, deed ik als de Hindoes, en riep voor den volgenden\ndag de gunsten in van de zon.\n\nDen volgenden morgen, 21 Maart, was ik op het plat, en vond er\nkapitein Nemo.\n\n\"Het weer klaart wat op,\" zei hij. \"Ik heb goeden moed. Na het ontbijt\nzullen wij aan land gaan om een geschikte plaats voor onze waarneming\nuit te kiezen.\"\n\nToen zocht ik Ned Land op en wilde hem overhalen met ons mee te\ngaan, maar de koppige Amerikaan weigerde, en ik zag wel dat zijn\nstilzwijgen en zijn halsstarrigheid met den dag toenamen. Evenwel\nbetreurde ik in deze omstandigheden zijn koppigheid niet, want er\nwaren te veel zeekalven aan land, en men moest zulk een harpoenier\nniet aan onweerstaanbare verzoeking blootstellen.\n\nNa het ontbijt ging ik aan wal. De Nautilus was des nachts nog eenige\nkilometers opgevaren. Hij lag op ruim vier kilometer van de kust, boven\nwelke een bergtop van vier- of vijfhonderd meter uitstak. Behalve\nmijn persoon bevonden zich in de sloep de kapitein, twee zijner\nmanschappen en de instrumenten, dat is te zeggen: een chronometer,\neen kijker en een barometer.\n\nGedurende onzen overtocht zag ik tal van walvisschen. Drie soorten\ntreft men in de zuidelijke Poolzee aan; de Engelschen noemen ze\nright-whale, hump-back, en fine-back. De eerste heeft geen rugvinnen,\nde tweede groote plooien in den buik en witachtige vinnen, de derde\nis geelbruin van kleur en de vlugste van alle walvisschen. Men kan\ndeze reusachtige dieren reeds in de verte ontwaren aan het water,\ndat zij tot aanmerkelijke hoogte opspuiten, met een kracht die wolken\nvan damp doet opgaan. Deze dieren dartelden in het stille water,\nzoodat ik begreep, dat de Poolzee hun een toevluchtsoord was tegen\nde vijanden, die hen met hevigheid vervolgden.\n\nIk onderscheidde ook lange schoolen visschen, tot de klasse der\nkabeljauwen behoorende, benevens groote troepen weekdieren en\nzeekwallen, wiegelende tusschen de kammen der golfjes.\n\nOm negen uur waren wij aan land. De hemel werd helderder en de\nwolken dreven naar het Zuiden. De mist, die op het water lag, trok\nop. Kapitein Nemo richtte den steven naar den bergtop, waarvan hij\nmisschien zijn observatorium wilde maken. Het beklimmen daarvan koste\nveel moeite, door de puntige stukken lava en puimsteen, te midden\neener atmosfeer, bedorven door opstijging van zwavelachtige dampen,\ndie in hun kolommen tusschen de rotsspleten naar boven drongen. Voor\niemand, op het land niet meer gewoon, beklom de kapitein de steile\nhellingen met een vlugheid en behendigheid, die ik niet kon nabootsen\nen een gemzenjager hem zou benijd hebben.\n\nWij hadden twee uur noodig om den top dezer rots van porfier en\nbasalt te bereiken. Van daar strekte onze blik zich uit over een zee,\ndie aan den noordelijken gezichteinder duidelijk van de lucht was\nafgescheiden. Voor onze voeten strekte zich een schitterend witte\nvlakte uit, boven ons hoofd welfde zich een lichtblauwe hemel zonder\neenigen nevel; in het noorden vertoonde zich de zonneschijf als een\nvurige bol, waarvan de gezichteinder aan de onderzijde een stuk scheen\nte hebben afgesneden. Uit de zee werden prachtige waterstralen als\nfonteinen door de walvisschen opgespoten. In de verte lag de Nautilus\nals een slapende walvisch op het water. Achter ons, in het Zuiden\nen Oosten, strekte zich een verbazend groot land uit, dat met een\nontzaglijke menigte rotsblokken en ijsschotsen bedekt was en waarvan\nmen het einde niet kon bespeuren.\n\nToen kapitein Nemo op den top kwam, ging hij met den barometer\nzorgvuldig de hoogte na, omdat hij dit bij zijn waarneming in rekening\nmoest brengen. Kwartier voor twaalven scheen de zon, die slechts\ndoor straalbreking zichtbaar was, als een gouden schijf en wierp\nhaar stralen op dit eenzaam land en over die zee, door den mensch\nnog nooit met schepen doorkliefd.\n\nKapitein Nemo bekeek met een kijker, die door middel van spiegels\nde straalbreking verbeterde, het hemellichaam, dat in zeer schuine\nrichting langzamerhand onder den gezichteinder wegzonk. Ik had den\nchronometer in de hand; mijn hart klopte hevig: indien het verdwijnen\nvan de benedenste helft der schijf samenviel met het twaalfde uur op\nden chronometer, dan waren wij aan de POOL.\n\n\"Twaalf uur!\" riep ik.\n\n\"De Zuidpool!\" antwoordde de kapitein met ernstige stem, terwijl hij\nmij den kijker gaf, waardoor ik kon zien, dat de dagvorst door den\ngezichteinder juist in twee helften verdeeld was. Ik zag de laatste\nstralen op de rotspunten terugkaatsen en de schaduwen langzamerhand\ntoenemen.\n\nOp dat oogenblik legde de kapitein de hand op mijn schouder en zei:\n\"In 1600 bereikten de Hollanders, door een zeestroom meegesleept,\nden 64sten graad; de beroemde Cook drong door tot 67\u00b0 30' en in 1774\nzelfs tot 71\u00b0 15'; de Engelschman Weddel kwam tot 74\u00b0 15' en James Ross\nbereikte in 1842 met de Erebus en Terror 78\u00b0 4'; welnu ik, kapitein\nNemo, heb op 21 Maart 1868 de Zuidpool op 90\u00b0 bereikt, en ik neem bezit\nvan dit gedeelte van den aardbol, dat als zesde werelddeel gelden kan.\"\n\n\"In wiens naam, kapitein?\"\n\n\"In mijn naam, mijnheer!\"\n\nTerwijl hij dit zei, ontrolde kapitein Nemo een zwarte vlag, waar\nmidden in een witte N was geborduurd. Daarop keerde hij zich naar\nde zon, wier laatste stralen nog aan den gezichteinder verschenen,\nen riep hij uit:\n\n\"Vaarwel, zon! Verdwijn, schitterende dagvorst! Verberg u achter\ndeze vrije zee, en laat een nacht van zes maanden met zijn schaduwen\nneerdalen over mijn nieuw gebied!\"\n\n\nHOOFDSTUK XXXIX\n\nOngeluk of toeval.\n\nDen volgenden dag, 22 Maart, maakte men zich te zes uur des morgens\nreeds tot het vertrek gereed. De laatste schemering verdween; het was\nscherp koud; de sterren flikkerden zeer helder; boven ons schitterde\nhet wonderschoone Zuiderkruis, de poolster der zuiderstreken.\n\nDe thermometer stond op twaalf graden onder nul, en als de wind wat\naanwakkerde, sneed deze ons het gezicht bijna stuk. De zee scheen\noveral te zullen dichtvriezen. Tallooze zwarte plekken toonden\nreeds de vorming van het jonge ijs; de zee zou dus gedurende de\nzes wintermaanden waarschijnlijk geheel ontoegankelijk zijn. Waar\nbleven de walvisschen in dien tijd? Zonder twijfel zochten zij,\nonder de ijsbank door, een open zee. De zeekalven en walrussen,\ndie beter tegen het ruwe klimaat konden, bleven in deze bevroren\nstreken. Deze dieren graven, door instinct gedreven, gaten in het\nijs en weten die open te houden. Door die gaten kunnen zij ademhalen,\nen als dan de vogels ook voor de koude vluchten, dan zijn deze dieren\nde eenige bewoners dezer poolstreken.\n\nDe vergaarbakken waren vol water en de Nautilus zonk langzamerhand naar\nbeneden. Op een diepte van 350 meter hield hij stil; de schroef begon\nte werken, en wij stevenden met een snelheid van vijftien kilometer\nin het uur naar het noorden. Tegen den avond dreven wij reeds onder\nde onmetelijke ijsbank. Uit voorzichtigheid waren de ramen van den\nsalon gesloten, want de Nautilus kon wel eens tegen een drijvend\nijsblok stooten; ik bracht dien dag dus door met mijn aanteekeningen\nin het net te schrijven. Mijn geest was nog vervuld van de wonderen\nder Pool; zonder moeite of gevaar hadden wij dit ontoegankelijk punt\nbereikt, alsof wij er over een effen spoorbaan waren heengereden. En\nnu keerden wij inderdaad terug. Moest ik mij nogmaals op dergelijke\nverrassingen voorbereiden? Ik dacht het wel, want het aantal der\nonderzeesche wonderen is niet te tellen. Sedert vijf en een halve\nmaand, dat wij aan boord waren, hadden wij 14000 kilometer afgelegd\nen hoeveel zonderlings, wonderbaarlijks of vreeselijks had die\nreis reeds niet opgeleverd; de jacht in de bosschen van Crespo, de\nstranding in de Torresstraat, het koralen kerkhof, de parelvisscherij\nbij Ceylon, de Arabische tunnel, de vulkanische verschijnselen van\nSantorino, de schatten in de baai van Vigo, het verdwenen Atlantis,\nde Zuidpool! Dien nacht stonden mij al die zaken telkens in mijn\ndroomen weer voor den geest.\n\nOm drie uur in den morgen werd ik wakker door een hevigen schok. Ik\nging in mijn bed overeind zitten en luisterde, toen ik plotseling\nmidden in de kamer werd geworpen. De Nautilus had dus gestooten en\nhing blijkbaar geheel op zijde. Te midden van de grootste duisternis\ntastte ik langs den wand en kroop door de gangen naar den salon,\ndie verlicht was. De meubels waren omver geworpen. Gelukkig stonden\nde glazen kasten met kostbaarheden overeind, omdat zij op den vloer\nwaren vastgeschroefd. De schilderijen aan stuurboord hingen pal\ntegen den wand, die aan bakboord waren er bijna een halven meter van\nverwijderd. De Nautilus helde dus naar stuurboordzijde over en lag\ngeheel onbeweeglijk.\n\nIk hoorde voetstappen en het geluid van stemmen, doch de kapitein\nverscheen niet. Op het oogenblik dat ik den salon, wilde verlaten,\nkwamen Ned Land en Koenraad binnen.\n\n\"Wat is er gaande?\" vroeg ik aanstonds.\n\n\"Dat kom ik mijnheer vragen,\" antwoordde Koenraad.\n\n\"Duizend duivels!\" bromde de Amerikaan, \"ik weet het wel. De Nautilus\nis gestrand en nu geloof ik niet, dat de kast zich er uit zal redden,\nzooals de eerste keer in de Torresstraat.\"\n\n\"Maar wij zijn ten minste aan de oppervlakte der zee?\" vroeg ik.\n\n\"Dat weten wij niet,\" antwoordde Koenraad.\n\n\"Dat kunnen wij gemakkelijk zien,\" en naar den manometer gaande, zag ik\ntot mijn groote verbazing, dat wij op een diepte van 360 meter lagen.\n\n\"Wat beteekent dat?\" riep ik uit.\n\n\"Dat moet den kapitein gevraagd worden,\" zei Koenraad.\n\n\"Waar is hij te vinden?\" vroeg Ned Land.\n\n\"Volgt mij,\" zei ik tot mijn beide makkers.\n\nWij verlieten den salon; in de bibliotheek was niemand. Ik dacht,\ndat de kapitein misschien bij den stuurman was; het beste was dus\nhem te wachten, waarom wij alle drie naar den salon teruggingen.\n\nIk ga de verwenschingen van Ned Land met stilzwijgen voorbij; hij kon\nzich naar hartelust opwinden; ik liet hem uitrazen zonder hem in de\nrede te vallen. Wij wachtten zoo wat twintig minuten en luisterden\nnaar elk gerucht, toen de kapitein binnen kwam; hij scheen ons niet\nte zien. Zijn gelaat, dat gewoonlijk zoo kalm was, drukte nu eenige\nongerustheid uit. Hij bekeek langzaam het kompas, den manometer,\nen wees met den vinger op een punt der wereldkaart, daar waar de\nzuidelijke poolzee zich bevond.\n\nIk wilde hem niet storen; toen hij zich echter na eenige oogenblikken\nnaar mij toekeerde, vroeg ik hem het tegenovergestelde van mijn vraag\nin de Torresstraat.\n\n\"Een toeval, kapitein?\"\n\n\"Neen, mijnheer ditmaal is het een ongeluk.\"\n\n\"Ernstig?\"\n\n\"Misschien.\"\n\n\"Is er oogenblikkelijk gevaar?\"\n\n\"Neen.\"\n\n\"Heeft de Nautilus gestooten?\"\n\n\"Ja.\"\n\n\"En hoe kwam dit?\"\n\n\"Door een speling der natuur, niet door menschelijke onbekwaamheid. Er\nis bij onze vaart geen enkele fout begaan. Doch men kan de wetten van\nhet evenwicht niet tegengaan, men kan zich wel tegen de menschelijke\nwetten, maar niet tegen die van de natuur verzetten.\"\n\nHet oogenblik was zonderling gekozen om zich aan wijsgeerige\nbespiegelingen over te geven; het antwoord verklaarde mij bovendien\nniets.\n\n\"Mag ik ook weten, kapitein, waardoor dit ongeluk veroorzaakt\nwordt?\" vroeg ik.\n\n\"Een ontzaglijk ijsblok, een heele ijsberg heeft zich\nomgekeerd. Wanneer de ijsbergen van onder door het water of door\nherhaalde schokken worden ondermijnd, dan rijst hun zwaartepunt en\nkunnen zij omkantelen: dit is nu gebeurd. Een van die ijsgevaarten\nheeft bij zijn kanteling tegen den Nautilus gestooten, is daarna\nlangs liet vaartuig heen gegleden, doch heeft, toen het na den val\nweer begon te rijzen, het schip met onweerstaanbare kracht naar boven\ngeduwd; wij zitten nog eenigermate vast en liggen daarom op zijde.\"\n\n\"Kan dan de Nautilus niet loskomen, als de vergaarbakken leeg worden\ngepompt?\"\n\n\"Dat gebeurt op dit oogenblik, mijnheer: gij kunt de pompen hooren\nwerken, kijk maar eens naar den wijzer van den manometer; die wijst\naan, dat de Nautilus rijst; maar de ijsberg rijst met ons, en als\nniets die rijzing tegenhoudt, zal onze stand niet veranderen.\"\n\nDe Nautilus helde altijd nog naar stuurboordzijde over; hij zou eerst\nrecht gaan liggen als de ijsbank stuitte. Doch wie weet of wij dan de\nonderzijde van de ijsbank niet zouden bereiken en tusschen de beide\nijsmassaas verpletterd worden?\n\nIk dacht over onzen toestand na; de kapitein keek enkel naar den\nmanometer. De Nautilus was nu ongeveer vijftig meter gerezen, maar hij\nlag nog altijd op zijde. Plotseling voelden wij een lichte beweging\nin het vaartuig; het richtte zich dus een weinig op; laagzamerhand\nnamen de schilderijen in den salon den vorigen stand weer in, en\nstonden de wanden weer bijna loodrecht; niemand van ons sprak een\nwoord; met kloppend hart voelden wij ons oprichten; de vloer lag weer\nhorizontaal onder onze voeten: tien minuten gingen zoo voorbij.\n\n\"Eindelijk liggen wij recht!\" riep ik.\n\n\"Jawel!\" zei de kapitein, terwijl hij naar de deur ging.\n\n\"Zullen wij weer voort kunnen varen?\"\n\n\"Zeker,\" antwoordde hij, \"omdat de waterbakken nog niet ledig zijn;\nals ze dat waren, moest de Nautilus naar de oppervlakte stijgen.\"\n\nDe kapitein ging heen, en ik bemerkte weldra dat men de stijgende\nbeweging van den Nautilus op zijn bevel had doen ophouden. Hij zou\nook weldra tegen den onderkant van de ijsbank zijn aangestooten en\nhet was beter om het vaartuig vrij te laten drijven.\n\n\"Dat zijn wij mooi ontkomen!\" zei Koenraad.\n\n\"Ja zeker; wij konden tusschen die ijsblokken verpletterd of ten\nminste vastgekneld zijn, en dan zonder versche lucht!\"\n\n\"Ja, ja, wij zijn er best afgekomen!\"\n\n\"Als het gedaan is!\" mompelde Ned Land.\n\nIk wilde met den Amerikaan niet gaan twisten en antwoordde derhalve\nniet. Bovendien openden zich op dit oogenblik de zijwanden, en viel\nhet electrisch licht naar binnen. Wij waren in het ruime sop, maar\nop tien meter afstand verhief zich aan elke zij van den Nautilus\neen schitterende ijsmuur; dit was boven en onder ons evenzeer\nhet geval. Boven ons, want de onderzijde der ijsbank vormde een\nreuzengewelf; onder ons, omdat de losgeraakte ijsberg bij zijn\nrijzen gestuit was tegen een paar naar beneden uitstekende wanden,\nen dus een vasten stand had ingenomen. De Nautilus bewoog zich nu in\neen tunnel van ijs; het was gemakkelijk om er uit te komen, hetzij\nhet vaartuig voor- of achteruit ging, om dan later weer in eenige\nhonderden meters dieper vaarwater den vrijen tocht onder de ijsbank\ndoor voort te zetten.\n\nHet licht in het plafond was uit en toch was de salon schitterend\nverlicht; dit kwam omdat de ijswanden het licht van de lantaarn\nkrachtig terugkaatsten. Ik zou geen woorden kunnen vinden om\nde prachtige uitwerking der lichtstralen op die grillig gevormde\nijsblokken te beschrijven; elke hoek, elke spleet, elk kristal wierp\neen ander schijnsel van zich, dat verschilde naarmate er gekleurde\naderen door het ijs liepen. Het was een mijn van de schitterendste\nedelgesteenten; vooral waren het de blauwe lichtstralen van de saffier,\ndie zich aan het groen der smaragden paarden. Hier en daar was het\nalsof er diamanten tusschen waren gestrooid, zoodat het oog den glans\nternauwernood kon verdragen. Het licht van de lantaarn werd honderd\nmalen versterkt, evenals het licht eener lamp door allerlei lenzen\nin een vuurtoren.\n\n\"Wat is dat schoon!\" riep Koenraad.\n\n\"Ja,\" zei ik, \"het is een prachtig schouwspel; dunkt je ook niet, Ned?\"\n\n\"Ja, voor den drommel!\" antwoordde Ned Land. \"Het is prachtig, maar\nik ben woedend dat ik het bekennen moet. Zoo iets heb ik van mijn\nleven niet gezien; maar dat moois kan ons duur te staan komen, want\nik geloof dat wij nu dingen zien, die God voor het oog der menschen\nheeft willen verbergen!\"\n\nNed had gelijk; het was al te prachtig. Plotseling keerde ik mij om\nop een kreet van Koenraad.\n\n\"Wat is er?\" vroeg ik.\n\n\"Mijnheer moet zijn oogen dicht doen en niet kijken!\" Koen hield zelf\nde handen voor de oogen.\n\n\"Maar wat is er dan?\"\n\n\"Ik ben blind!\" riep hij.\n\nIk keek onwillekeurig naar het raam, maar kon mijn oogen niet naar die\nzijde gericht houden. Ik begreep wat het was: de Nautilus had zich\nmet groote snelheid in beweging gezet; alle schitterende kristallen\nder ijsmuren waren daardoor voor het oog vurige strepen geworden, de\nschittering dezer millioenen diamanten smolt tot \u00e9\u00e9n vuur te zamen. De\nNautilus voer daardoor als het ware in een zee van vuur. De wanden\nvan den salon werden daarop dichtgeschoven; wij hielden de handen\nvoor de oogen, omdat ons netvlies aangedaan was alsof wij in het al\nte felle zonlicht hadden zitten staren; er was eenige tijd noodig\nvoordat onze oogen aan de duisternis gewend waren. Eindelijk namen\nwij de handen voor de oogen weg.\n\n\"Zoo iets had ik nooit kunnen gelooven,\" zei Koenraad.\n\n\"En ik geloof het nog niet,\" antwoordde de Amerikaan.\n\n\"Als wij weer aan land komen,\" voegde Koenraad er bij, \"zullen\nwij verzadigd zijn van al die wonderen: maar wat zullen wij dan\nwel denken van die ellendige landjes en al dat nietige werk van\nmenschenhanden! Neen, de bewoonde aarde is onzer niet meer waardig.\"\n\nDie woorden, in den mond van een kalmen Vlaming, bewezen genoegzaam\nin welke mate zijn opgewondenheid gestegen was.\n\nMaar de Amerikaan koelde hem wat af door te zeggen:\n\n\"De bewoonde aarde!\" en schudde het hoofd. \"Wees maar bedaard, vriend\nKoen, die zullen wij niet weerzien!\"\n\nHet was toen vijf uur in den morgen. Op dat oogenblik stiet de\nvoorsteven van den Nautilus. Ik begreep dat de ijzeren spoor tegen\neen ijsblok had gestooten. Misschien was het een klein toeval, want\ndie onderzeesche tunnel, hier en daar door ijsblokken verstopt,\nmoest niet gemakkelijk te bevaren zijn. Ik dacht dus dat kapitein\nNemo zijn tocht zou wijzigen en de hinderpalen te boven komen, of al\nde kronkelingen van den tunnel zou volgen. In allen gevalle kon onze\ntocht voorwaarts niet geheel en al verhinderd worden; doch tegen mijn\nverwachting begon de Nautilus achteruit te loopen.\n\n\"Wij gaan terug!\" riep Koenraad.\n\n\"Ja,\" antwoordde ik, \"de tunnel schijnt aan die zijde geen opening\nte hebben.\"\n\n\"En dan?\"\n\n\"Dan is onze beweging gemakkelijk te verklaren. Wij gaan achteruit\nen zullen er door de zuidelijke opening uitkomen. Dat is alles.\"\n\nToen ik zoo sprak, wilde ik kalmer schijnen dan ik het inderdaad\nwas. Echter ging de Nautilus hoe langer hoe sneller achterwaarts en\nsleepte ons in razende vaart mee.\n\n\"Dat is een oponthoud,\" zei ik.\n\n\"Wat komen er eenige uren op aan, als wij er maar uitkomen!\"\n\nIk liep gedurende eenige oogenblikken van den salon naar de bibliotheek\nheen en weer; mijn makkers zaten zwijgend te peinzen; ik viel op een\nrustbank neer en nam een boek in de hand, waar ik slechts werktuiglijk\neen oog in wierp.\n\nEen kwartier daarna naderde Koenraad mij en zei:\n\n\"Leest mijnheer daar een belangwekkend boek?\"\n\n\"Zeer belangwekkend,\" antwoordde ik.\n\n\"Dat geloof ik wel, het is mijnheers eigen boek,\" zei hij lachend.\n\n\"Mijn boek?\"\n\nWaarlijk, ik had mijn werk over de groote diepten der zee in handen. Ik\nhad dit zelf niet gezien. Ik sloeg het boek dicht, en hervatte mijn\nwandeling. Ned en Koen wilden weggaan.\n\n\"Blijft hier, vrienden,\" zei ik, terwijl ik hen tegenhield. \"Wij\nmoeten bij elkander blijven totdat wij uit den tunnel zijn.\"\n\n\"Zooals mijnheer goedvindt,\" antwoordde Koenraad.\n\nEr verliepen eenige uren. Ik zag dikwijls naar de instrumenten die aan\nden wand hingen. De manometer wees aan dat de Nautilus voortdurend op\neen diepte van 300 meter bleef; het kompas dat hij steeds zuidwaarts\nvoer; de log, dat hij met een snelheid van twintig kilometer in\nhet uur achteruitging, een snelheid, die in zulk een nauw vaarwater\nbuitensporig was. Maar kapitein Nemo wist, dat hij zich niet te zeer\nkon haasten, en dat minuten voor hem eeuwen waren.\n\nVijf minuten voor half negen, stootte de Nautilus ten tweeden male,\ndoch ditmaal van achteren. Ik verbleekte; mijn makkers kwamen dichter\nbij mij; ik greep Koenraads hand; wij ondervroegen elkander met de\noogen, en dat op welsprekender wijze dan wij het met woorden hadden\nkunnen doen.\n\nOp dat oogenblik kwam de kapitein in den salon, en ik trad op hem toe.\n\n\"Is onze weg naar het Zuiden versperd?\" vroeg ik.\n\n\"Ja, mijnheer; de ijsberg heeft zich omgekeerd en alle uitgangen\ngestopt.\"\n\n\"Zijn wij dus ingesloten?\"\n\n\"Ja.\"\n\n\nHOOFDSTUK XL\n\nGeen lucht.\n\nDerhalve een ondoordringbare ijsmuur boven, beneden en rondom den\nNautilus; wij zaten in de ijsbank gevangen! De Amerikaan sloeg met\nde vuist op de tafel; Koenraad zweeg, ik keek den kapitein aan;\nzijn gelaat had de gewone kalmte hernomen. Hij had de armen over\nelkander geslagen, en scheen na te denken. De Nautilus bewoog zich\nniet. Daarna nam de kapitein het woord:\n\n\"Mijne heeren,\" zei hij op bedaarden toon, \"er zijn twee wijzen van\nsterven in de omstandigheden waarin wij verkeeren.\"\n\nDeze onverklaarbare man had iets van een hoogleeraar in de wiskunde,\ndie voor zijn leerlingen de een of andere stelling bewees.\n\n\"De eerste manier,\" vervolgde hij, \"is om te sterven door\nverplettering, de tweede door verstikking. Ik spreek niet van de\nmogelijkheid om den hongerdood te sterven, want de proviand van den\nNautilus zal langer duren dan wij. Laten wij dus alleen over de beide\neerste gevallen spreken.\"\n\n\"Voor stikken behoeven wij niet bang te zijn, kapitein,\" antwoordde ik,\n\"want onze vergaarbakken zijn vol.\"\n\n\"Juist,\" hernam Nemo, \"maar dat is maar voor twee dagen genoeg. Wij\nzijn nu al zes en dertig uren onder water, zoodat het zeer noodig\nis de lucht in den Nautilus te ververschen. Over tweemaal vier en\ntwintig uren zal onze voorraad uitgeput zijn.\"\n\n\"Welnu, kapitein, dan moeten wij v\u00f3or dien tijd bevrijd zijn.\"\n\n\"Wij zullen het tenminste beproeven, door den muur te doorboren,\ndie ons insluit.\"\n\n\"Aan welken kant?\" vroeg ik.\n\n\"Dat zal de peiling leeren. Ik zal den Nautilus op den onderkant\nvan den tunnel laten rusten, en dan zullen mijn manschappen met hun\nscaphanders aan, den ijsberg aan de minst dikke zijde aantasten.\"\n\n\"Mogen de wanden van den salon open?\"\n\n\"Zeker, want wij liggen stil.\"\n\nDe kapitein ging heen. Een gesis onderrichtte mij weldra dat de\nwaterbakken volstroomden. De Nautilus daalde langzaam, en stuitte\neindelijk op den ijsvloer op een diepte van 350 meter.\n\n\"Vrienden,\" zei ik, \"de toestand is ernstig, doch ik reken op uw moed\nen geestkracht.\"\n\n\"Mijnheer,\" antwoordde de Amerikaan, \"ik zal u nu niet vervelen met\nmijn klaagliederen. Ik ben bereid om alles te doen voor het algemeen\nbehoud.\"\n\n\"Goed zoo, Ned,\" zei ik, terwijl ik hem de hand toestak.\n\n\"En ik voeg er nog bij,\" hernam hij, \"dat ik even goed het houweel\nals den harpoen hanteer, en dat als de kapitein denkt dat ik hem\nnuttig kan zijn, hij over mij kan beschikken.\"\n\n\"Hij zal je hulp niet weigeren; kom maar mee.\"\n\nIk bracht den Amerikaan naar het vertrek waar de mannen van den\nNautilus bezig waren de scaphanders aan te doen. Ik deelde den kapitein\nNeds voorstel mede, dat hij aannam. De Amerikaan trok een scaphander\naan en was even spoedig als de anderen gereed. Elk hunner droeg een\ntoestel van Rouquayrol met een voorraad zuivere lucht op den rug. De\nvergaarbakken van den Nautilus werden daardoor nog al beroofd, doch,\n't was noodig. De lampen van Ruhmkorff waren onnoodig in dit electrisch\nverlichte water.\n\nToen Ned was aangekleed, ging ik naar den salon terug, waar de wanden\ngeopend waren, en naast Koenraad staande, bekeek ik de ijsmuren eens,\nwaartusschen de Nautilus lag.\n\nEenige oogenblikken later zagen wij een twaalftal mannen op het ijs\nkomen; Ned Land was door zijn lengte te herkennen. De kapitein was\ner ook bij.\n\nVoordat hij in de muren liet hakken, beval hij boringen te doen om\nden goeden uitslag te verzekeren en te verhaasten. Er werden diepe\ngaten in de zijmuren gemaakt, doch na vijftien meter diep geboord te\nhebben, stiet men nog altijd op den ijsmuur. Het was onnoodig den muur\nboven ons te onderzoeken, omdat zich daar de ijsbank zelf bevond,\ndie meer dan vierhonderd meter dik was. Toen liet de kapitein den\nbodem onderzoeken; daar scheidden ons maar tien meter ijs van het\nwater; er moest dus een stuk worden uitgehakt, dat zoo groot was\nals de doorsnee van ons vaartuig; er waren dus 6500 kubieke meter\nop te ruimen, om daardoor een gat te krijgen, waardoor wij onder het\nijsveld weer in het vaarwater zouden kunnen komen.\n\nHet werk werd onmiddellijk aangevangen en met onvermoeide werkzaamheid\nvoortgezet. In plaats van om den Nautilus te graven, want dit zou een\nzeer moeielijk werk zijn geweest, liet de kapitein een groote geul op\nacht meter afstands rondom den Nautilus afbakenen; daarna boorden zijn\nmanschappen er op verschillende punten te gelijk in. Weldra viel men\nmet het houweel op deze vaste massa aan, waarvan men spoedig groote\nblokken loshakte. Volgens de wetten der zwaartekracht vlogen de\nblokken, die minder wogen dan het water, om zoo te zeggen naar het\ngewelf, dat daardoor zooveel dikker als de bodem dunner werd. Doch\ndit kwam er niet op aan, als de bodem maar slonk.\n\nNa twee uren van onafgebroken arbeid kwam Ned Land afgemat weer\nbinnen. Zijn makkers en hij werden door anderen vervangen, waartoe\nook Koenraad en ik behoorden. De stuurman van den Nautilus bestierde\nonzen arbeid.\n\nHet scheen mij toe dat het water erg koud was, doch ik werd spoedig\nwarm door het werk. Ik was vrij in mijn bewegingen, hoewel mijn lichaam\neen drukking van dertig atmosferen ondervond. Toen ik na twee uren\nwerkens weer binnen kwam om wat te eten en te rusten, vond ik een\nmerkbaar verschil tusschen de lucht uit het toestel van Rouquayrol\nen de atmosfeer die ons in den Nautilus omringde. Sedert tweemaal\nvier en twintig uur was de lucht niet ververscht en de levenskracht\ner dus van afgenomen.\n\nEchter hadden wij in twaalf uren tijds maar \u00e9\u00e9n meter dikte van het\nijs opgeruimd; als dus het werk op dezelfde wijze werd door-gezet,\ndan zouden wij nog vijf nachten en vier dagen hebben noodig gehad om\nte eindigen.\n\n\"Vijf nachten en vier dagen!\" zei ik tot mijn makkers, \"en wij hebben\nmaar voor twee dagen lucht in onze vergaarbakken.\"\n\n\"Zonder nog te rekenen, dat, als wij uit die vervloekte gevangenis\nverlost zijn,\" zei Ned, \"wij dan nog onder de ijsbank zitten en geen\ngemeenschap hebben met de buitenlucht.\"\n\nDie opmerking was juist, want wie kon berekenen hoeveel tijd wij op\nzijn minst noodig hadden voor onze bevrijding? Zouden wij niet gestikt\nzijn voordat de Nautilus weer de oppervlakte kon bereiken? Was het\nvaartuig bestemd in dit ijsgraf te verdwijnen met allen die er in\nwaren? Onze toestand scheen verschrikkelijk. Maar ieder onzer staarde\ndie toekomst moedig tegen, en allen waren vast besloten om ten einde\ntoe hun plicht te doen.\n\nZooals ik dacht, was er gedurende den nacht weer een meter dikte van\nhet ijs afgehakt. Doch toen ik den volgenden morgen met mijn scaphander\naan, onder een temperatuur van zes tot zeven graden onder nul door het\nzeewater liep, zag ik dat de zijmuren ons langzamerhand naderden. Het\nwater, dat op eenigen afstand niet verwarmd werd door onzen arbeid\nen door de beweging, begon langzamerhand te stollen. Wat beteekenden\ntegenover dit nieuw en dreigend gevaar onze kansen op behoud, en hoe\nzouden wij deze ijsvorming kunnen tegengaan, die de Nautilus als een\nstuk glas uit elkander zou doen springen?\n\nIk deelde mijn makkers dit nieuw gevaar niet mede. Waarom behoefde ik\nde geestkracht uit te dooven, die zij voor hun reddingswerk zoozeer\nnoodig hadden? Doch toen ik weer aan boord kwam, deelde ik den kapitein\ndeze omstandigheden mede.\n\n\"Ik weet het,\" antwoordde hij op dien kalmen toon, die de vreeselijkste\nomstandigheden niet konden doen veranderen. \"Het is een gevaar te\nmeer, maar ik zie geen middel om het te verhoeden. Onze eenige kans\nop behoud is sneller te werken dan de vorst; het is er om te doen de\neersten te zijn; dat is alles!\"\n\nDe eersten te zijn! Ik had mij toch reeds moeten gewennen aan die\nwijzen van spreken!\n\nDien dag werkte ik verscheiden uren, zoo hard ik kon. Dit werken gaf\nmij moed. Bovendien, met werken kon ik den Nautilus en die bedorven\natmosfeer van ons vaartuig verlaten, en dus wat zuivere lucht inademen.\n\nTegen den avond was de groeve nog een meter dieper gemaakt. Toen\nik weer aan boord kwam, stikte ik bijna door het koolzuur waarmee\nde atmosfeer daar binnen verzadigd was. O, waarom hadden wij geen\nscheikundige middelen om dit gas te verdrijven! Aan zuurstof hadden\nwij geen gebrek, het water bevatte een groote hoeveelheid, en als\nwij dit door onzen toestand wisten te ontbinden, zou het ons door de\nzuurstof nieuwe levenskracht hebben geschonken! Ik dacht er wel aan,\ndoch waartoe zou het gediend hebben, daar het koolzuur in alle deelen\nvan ons vaartuig was doorgedrongen. Om het koolzuur weg te nemen,\nhadden wij groote vazen met bijtende potasch moeten vullen en die\naanhoudend schudden; en juist deze stof ontbrak aan boord.\n\nDien avond moest de kapitein de kranen van zijn luchtvergaderbakken\nopenen, om zoodoende de atmosfeer in den Nautilus eenigszins te\nververschen. Zonder die voorzorg zouden wij den volgenden morgen niet\nzijn opgestaan.\n\nDen volgenden morgen, 26 Maart, begon ik weer te werken. Wij waren\naan den vijfden meter bezig. De zij- en bovenmuren van de ijsbank\nnaderden ons van oogenblik tot oogenblik. Het was duidelijk dat zij ons\nzouden insluiten voordat de Nautilus los was. Ik werd \u00e9en oogenblik\nwanhopend; het houweel viel mij bijna uit de handen. Waarom behoefde\nik nog te hakken, als ik toch moest stikken in het water dat tot ijs\nstolde; het was een straf, die de grootste wreedaard niet zou hebben\nuitgedacht. Ik dacht dat ik tusschen de vreeselijke kaken van een\nmonster zat, die onweerstaanbaar tot elkander naderden.\n\nOp dat oogenblik kwam de kapitein, die het werk bestierde, doch zelf\nook meewerkte, langs mij heen; ik stiet hem aan den arm en wees hem\nop de muren onzer gevangenis. Aan stuurboordzijde was de muur tot\nop vier meter van den Nautilus genaderd. \"Wij gingen naar binnen en\ntrokken onze scaphanders uit, waarna ik met hem in den salon ging.\n\n\"Mijnheer Aronnax,\" zei hij, \"wij moeten iets groots wagen of wij\nzullen in dit water evenals in cement worden vastgemetseld.\"\n\n\"Ja,\" antwoordde ik, \"maar wat dan?\"\n\n\"O,\" riep hij uit, \"als mijn Nautilus aan die drukking weerstand kon\nbieden zonder verpletterd worden!\"\n\n\"Welnu?\" vroeg ik, daar ik hem niet begreep.\n\n\"Begrijpt gij niet dat die vorst ons dan te hulp zou komen? Ziet\ngij niet, dat zij dan die ijsbank, die ons ingesloten houdt,\nzou doen vaneenspringen, evenals het ijs de hardste steenen doet\nsplijten? Gevoelt gij niet dat die vorst dan ons reddingsmiddel zijn\nzou, in plaats van ons te verdelgen?\"\n\n\"Ja, kapitein, misschien; maar welke groote kracht de Nautilus ook\nbezit, zoo zou hij toch aan die verbazende drukking geen weerstand\nkunnen bieden, en geheel platgedrukt worden.\"\n\n\"Ik weet het, mijnheer. Wij moeten derhalve niet rekenen op de hulp\nder natuur, maar op ons zelven. Wij moeten dat invriezen beletten;\nniet all\u00e9en naderen ons de zijmuren, doch v\u00f3or en achter ons hebben wij\nniet veel meer dan tien voet water. Aan alle kanten vriezen wij in.\"\n\n\"Hoe lang kunnen wij met behulp van de luchtvergaarbakken nog\nademhalen?\" vroeg ik.\n\nDe kapitein keek mij aan en zei: \"Overmorgen zijn zij leeg.\"\n\nEen huivering liep mij over de leden. En toch behoefde ik mij over\ndit antwoord niet te verwonderen. Den 22en Maart was de Nautilus in de\nopen Poolzee ondergedoken; wij hadden nu den 26en. Sedert vijf dagen\nleefden wij van saamgeperste lucht! En wat er nog overbleef moest\nvoor de werklieden bewaard blijven. Nu ik deze dingen beschrijf,\ngevoel ik daarvan nog z\u00f3ozeer den indruk, dat een onwillekeurige\nhuivering zich van mij meester maakt, en ik mij verbeeld gebrek te\nhebben aan versche lucht!\n\nDe kapitein dacht ondertusschen na en stond onbeweeglijk. Het was\nduidelijk dat een denkbeeld hem door het brein voer; maar hij scheen\ndit weer te verwerpen, want hij schudde met het hoofd; eindelijk\nmompelde hij:\n\n\"Kokend water!\"\n\n\"Kokend water?\" vroeg ik.\n\n\"Ja, mijnheer; wij zijn in een betrekkelijk kleine ruimte\nopgesloten. Zouden stroomen kokend water, die de pompen van den\nNautilus voortdurend kunnen aanvoeren, de temperatuur niet genoegzaam\nkunnen doen stijgen om bevriezing tegen te houden?\"\n\n\"Wij kunnen het probeeren,\" zei ik vastberaden.\n\n\"Ik zal het doen, mijnheer.\"\n\nDe thermometer wees buiten toen zeven graden. Ik ging met den kapitein\nnaar de keuken, waar groote distilleerketels stonden om ons drinkbaar\nwater te bezorgen. Zij werden vol water gevuld, en daarna werd al de\nelectrische warmte der toestellen door de slangen gelaten; binnen\nweinige minuten kookte het water; het werd naar de pompen geleid,\nterwijl er telkens weer nieuw water in de ketels kwam. De warmte was\nzoo groot, dat als het koude zeewater alleen door de toestellen heen\nwas gegaan, het kokend in de pompen kwam. De werking begon, en drie\nuur daarna wees de thermometer zes graden onder nul aan; wij hadden\ndus \u00e9en graad gewonnen; twee uren later wees de thermometer maar vier\ngraden aan.\n\n\"Wij zullen slagen,\" zei ik tot den kapitein, nadat ik herhaaldelijk\nden thermometer had waargenomen.\n\n\"Ik geloof het wel,\" antwoordde hij, \"wij zullen niet verpletterd\nworden; wij hebben dus alleen nog maar voor verstikking te vreezen.\"\n\nGedurende den nacht steeg de temperatuur tot \u00e9en graad onder nul;\nhooger konden wij niet komen; maar daar het zeewater eerst bij een\nkoude van twee graden bevriest, was ik eindelijk verzekerd dat wij\nniet konden invriezen.\n\nDen volgenden dag, 27 Maart, was een dikte van zes meter weggehakt. Wij\nmoesten nog door vier meter heen, dus nog 48 uren werken; in den\nNautilus kon de lucht niet ververscht worden, zoodat het dien dag\nhoe langer hoe benauwder werd.\n\nEen onbeschrijfelijke zwaarte drukte mij. Tegen drie uur in den\nnamiddag werd ze onuitstaanbaar; ik deed niets als vreeselijk gapen;\nmijn borst hijgde naar adem; verdooving overviel mij; ik lag bijna\nkracht- en bijna wezenloos uitgestrekt. Mijn brave Koen had dezelfde\ngewaarwordingen, doch verliet mij niet; hij vatte mij bij de hand\nen sprak mij moed in; ik hoorde hem zelfs mompelen: \"O, als ik maar\nniet behoefde te ademen, om mijnheer meer lucht te geven!\" De tranen\nkwamen mij in de oogen, toen ik dit hoorde.\n\nDaar onze toestand in het vaartuig ondraaglijk was, trokken wij\nhaastig en tevreden onze scaphanders aan, om op onze beurt aan het\nwerk te gaan! De houweelslagen weerklonken op het ijs; onze armen\nwerden moede, de handen deden ons pijn, doch wat beteekende dit? Wij\nademden versche lucht is! Wij ademden!\n\nEn toch werkte niemand langer dan hij mocht. Als zijn taak volbracht\nwas, gaf ieder aan zijn hijgenden opvolger het toestel over, dat hem\nnieuwe levenskracht deed toestroomen. Als het oogenblik daar was,\ngaf hij zijn toestel aan een ander en kwam hij weer even bedaard,\nzonder morren, in de bedorven atmosfeer van het vaartuig.\n\nDien dag werd het werk met nog grooter kracht voortgezet. Er moesten\nnog maar twee meter worden losgehakt. Slechts twee meter scheidden ons\nvan de open zee. Maar de vergaarbakken waren bijna leeg; het weinigje\nlucht dat er nog over was, moest voor het werkvolk bewaard blijven;\nniets voor den Nautilus.\n\nToen ik weer binnen boord kwam, stikte ik bijna. Welk een nacht! Ik kan\ndien niet beschrijven; zulk lijden kan niet beschreven worden. Den\nvolgenden morgen was ademhaling bijna onmogelijk. Ik had zware\nhoofdpijn, en alles duizelde mij alsof ik dronken was. Mijn makkers\ngevoelden hetzelfde; eenige matrozen der bemanning lagen stervende.\n\nDien dag, den zesden na onze insluiting, vond kapitein Nemo, dat het\nmet houweelen en bijlen te langzaam ging, en wilde hij de ijsbank,\ndie ons nog van de open zee scheidde, doorstooten. Die man had zijn\nkalmte en geestkracht behouden; hij onderdrukte door zijn zielskracht\nzijn lichamelijk lijden. Hij dacht, berekende en handelde.\n\nOp zijn bevel werd het vaartuig verlicht, dat is te zeggen door de\nzwaarte te verminderen; toen het, door het uitpompen van eenig water\nuit de vergaarbakken, dreef, bracht hij het boven de groote opening,\ndie men juist volgens den omtrek van den Nautilus gehakt had. Toen\nde vergaarbakken daarna weer vol werden gepompt, zakte het vaartuig\njuist in de opening. Op dat oogenblik kwam de geheele bemanning weer\nbinnen boord, en werden de dubbele deuren gesloten. De Nautilus rustte\ntoen op een ijskorst, die nauwelijks een meter dikte had en overal\ndoorboord was.\n\nDe kranen der vergaarbakken werden toen wagewijd open gezet en honderd\nkubieke meters water stroomden naar binnen, waardoor de zwaarte van\nden Nautilus met 150.000 kilogrammen vermeerderde. Wij wachtten,\nwij luisterden en vergaten in gespannen verwachting ons lijden. Ons\nbehoud stond als 't ware op een laatsten worp.\n\nNiettegenstaande het gesuis in mijn hoofd, hoorde ik weldra een\ngekraak onder den Nautilus; wij zakten; het ijs kraakte zonderling\nevenals papier, dat gescheurd wordt, en de Nautilus daalde.\n\n\"Wij zijn er door!\" fluisterde Koenraad mij in 't oor.\n\nIk kon geen antwoord geven; ik greep hem bij de hand en drukte die\nonwillekeurig.\n\nPlotseling zonk de Nautilus door zijn ontzaglijke zwaarte als een\nkogel in het water; het was alsof het vaartuig in een leege ruimte\nnaar beneden viel!\n\nToen begonnen de pompen met de grootste macht het water uit de\nvergaderbakken te werpen; na weinige minuten kwam het vaartuig\ntot stilstand, en wees de manometer aan dat wij rezen; de schroef\nwerkte met verbazende snelheid, zoodat de Nautilus onder de krachtige\nbewegingen trilde; wij gingen noordwaarts.\n\nMaar hoelang zou die vaart onder de ijsbank nog duren? Nog een dag? Dan\nwas ik dood!\n\nHalf liggend, half zittend op een rustbank in de bibliotheek,\nstikte ik bijna. Mijn gelaat was paars, mijn lippen waren blauw, al\nmijn krachten verlamd. Ik zag noch hoorde iets meer. Ik kon aan geen\ntijdruimte meer denken. Ik weet dus niet hoelang dit duurde, maar ik\nbegreep dat mijn doodstrijd begon! Ik voelde dat ik ging sterven!....\n\nPlotseling kwam ik weer bij zinnen. Een zuivere lucht drong in\nmijn longen. Waren wij aan de oppervlakte? Waren wij eindelijk\nonder de ijsbank uit? Neen, het waren Ned en Koenraad, mijn twee\nwakkere vrienden, die zich opofferden om mij te redden. In \u00e9en van\nde toestellen bleef nog een beetje lucht over; in plaats van dit\nvoor zich te behouden, hadden zij het voor mij bewaard, en terwijl\nzij zelven bijna stikten, goten zij mij het leven in. Ik wilde het\ntoestel van mij afstooten, doch zij hielden mij de handen vast,\nen ik ademde eenige oogenblikken met het grootste genot.\n\nIk keek naar de klok, het was elf uur in den morgen. Wij moesten dus\n28 Maart hebben. De Nautilus voer met een duizelingwekkende snelheid\nvan veertig kilometer per uur.\n\nWaar was de kapitein? Was hij bezweken? Waren zijn makkers dood\nevenals hij?\n\nOp dat oogenblik wees de manometer aan, dat wij nog maar ruim\nzes meter ijs boven ons hadden; een betrekkelijk dunne ijskorst\nscheidde ons dus van den dampkring af; kon die niet doorgebroken\nworden? Misschien; in allen gevalle scheen de Nautilus het te zullen\nbeproeven; ik gevoelde inderdaad dat het vaartuig een schuinen stand\naannam, dat de achtersteven daalde en de spoor zich naar de hoogte\nhief. Er was slechts eenig water noodig geweest om deze verplaatsing\nvan het zwaartepunt te weeg te brengen. Toen begon de krachtige\nschroef te werken, en werd de Nautilus als een ram tegen het ijsveld\ngebruikt, het vaartuig deed de ijsbank splijten door stoot op stoot;\neindelijk barstte zij geheel open en de Nautilus sprong met een\nvreeselijken aanval op de ijsmassa, die hij door zijn ontzettend\ngewicht verbrijzelde.\n\nHet luik werd geopend of liever losgerukt, en de lucht drong in alle\ndeelen van ons vaartuig door.\n\n\n\nHOOFDSTUK XLI\n\nVan Kaap Hoorn naar de Amazonenrivier.\n\nHoe ik op het plat kwam, weet ik niet. Misschien had de Amerikaan\nmij er heen gebracht, doch ik haalde weer adem, de zuivere zeelucht\ndrong in mijn longen door. Mijn twee makkers ademden evenals ik de\nversche lucht met volle teugen in. Ongelukkigen, die te lang honger\nhebben geleden, kunnen zich niet straffeloos op de hun voorgezette\nspijzen werpen. Wij daarentegen behoefden ons niet in te houden;\nwij konden volop genieten, en het was een zachte zeewind, die ons\ndit genot toevoerde!\n\n\"O,\" riep Koenraad, \"wat is dat heerlijk, wat is die zuurstof\ngoed! Mijnheer behoeft niet bang te zijn om adem te halen; er is\ngenoeg voor ons allen.\"\n\nNed Land sprak niet, maar hij opende zijn mond zoo wijd, dat de haaien\ner zelfs bang voor zouden geworden zijn. En welk een ademhaling! De\nAmerikaan \"trok\" als een kachel, die fel brandde.\n\nSpoedig hadden wij onze krachten terug, en toen ik om mij heen\nzag, bemerkte ik dat wij alleen op het plat waren. Niemand van de\nbemanning, zelfs de kapitein niet. De zonderlinge matrozen van den\nNautilus waren tevreden met de lucht, die in hun vaartuig drong;\nniemand kwam van de vrije lucht genieten.\n\nHet eerste dat ik sprak, waren woorden van dankbaarheid jegens mijn\nmakkers. Ned en Koen hadden in de laatste uren van dit langdurig lijden\nmijn leven gerekt. Al mijn erkentelijkheid kon zulk een opoffering\nniet genoegzaam vergelden.\n\n\"Het is de moeite niet waard om er over te spreken, mijnheer,\" zei\nNed Land. \"Welke verdienste steekt erin? Niets. Het was maar een\nberekening. Uw leven was meer waard dan het onze; wij moesten het\nuwe redden.\"\n\n\"Neen, Ned,\" antwoordde ik, \"het was niet meer waard. Niemands leven is\nmeer waard dan dat van een edelmoedig en goed mensch, en dat ben jij?\"\n\n\"Goed, goed,\" zei Ned verlegen.\n\n\"En gij, mijn brave Koen, hebt gij veel geleden?\"\n\n\"Niet al te veel, om u de waarheid te zeggen. Ik heb wel een paar\nmonden vol lucht willen hebben, maar ik geloof dat ik mij er weldra\naan zou hebben gewend. Bovendien zag ik dat mijnheer flauw viel, en\nik had dus niet den minsten lust om adem te halen; mijn ademhaling\nwerd daardoor als het ware belet.\"\n\n\"Vrienden,\" antwooidde ik hevig aangedaan, \"wij zijn voor altijd aan\nelkander verbonden, en gij hebt recht op mij....\"\n\n\"Waarvan ik misbruik zal maken,\" antwoordde de Amerikaan.\n\n\"Wat?\" vroeg Koenraad.\n\n\"Ja,\" hervatte Ned Land, \"het recht om u met mij te nemen als ik\ndezen duivelschen Nautilus zal verlaten.\"\n\n\"Gaan wij dus den goeden kant op?\" vroeg Koenraad.\n\n\"Ja,\" zei ik, \"omdat wij naar den zonnekant gaan, en waar zich de\nzon bevindt is het Noorden.\"\n\n\"Zonder twijfel,\" meende Ned Land, \"maar wij moeten nu nog weten\nof wij naar den Grooten of den Atlantischen Oceaan gaan, dat is te\nzeggen naar een druk of weinig bevaren zee?\"\n\nHierop kon ik geen antwoord geven, en ik vreesde, dat de kapitein ons\neer naar dien Grooten Oceaan zou terugvoeren, die de kusten van Azi\u00eb\nen Amerika bespoelt. Hij volbracht aldus zijn onderzeesche reis om de\naarde, en keerde naar die zee terug, waar de Nautilus zijn volkomen\nvrijheid vond. Doch als wij naar de Stille Zuidzee terugkeerden, ver\nvan eenig bewoond land, wat werd er dan van Ned Lands plannen? Binnen\nkort zouden wij omtrent dit belangrijk punt zijn ingelicht, want\nde Nautilus vorderde hard. Weldra waren wij over den poolcirkel, en\nzetten regelrecht koers naar kaap Hoorn. Wij waren den 31sten Maart,\ntegen zeven uur 's avonds, op de hoogte van de zuidpunt van Amerika.\n\nToen was al ons lijden vergeten, en de herinnering aan onze\ngevangenschap werd uit onzen geest als weggevaagd. Wij dachten enkel\naan de toekomst. Kapitein Nemo verscheen noch in den salon, noch\nop het plat. De eerste stuurman nam dagelijks de hoogte der zon,\nen teekende die op de kaart aan, waardoor ik geheel op de hoogte\nbleef van de richting van den Nautilus. Dien avond werd het tot mijn\ngroote tevredenheid duidelijk, dat wij door den Atlantischen Oceaan\nnaar het Noorden gingen. Ik vertelde dit aan Ned en Koenraad.\n\n\"Een goede tijding,\" zei de eerste; \"maar waar gaat de Nautilus heen?\"\n\n\"Dat zou ik je niet kunnen zeggen, Ned.\"\n\n\"Zou de kapitein nu ook de Noordpool willen opzoeken en dan door de\nberuchte noordelijke doorvaart in den Grooten Oceaan komen?\"\n\n\"Gij behoeft hem daarvoor niet te tarten,\" antwoordde Koenraad.\n\n\"Welnu,\" zei de Amerikaan, \"dan zullen wij hem v\u00f3or dien tijd de\nhielen laten zien.\"\n\n\"In allen gevalle,\" voegde Koenraad er bij, \"is die kapitein een\nbaas, en wij behoeven er geen berouw over te gevoelen, hem te hebben\nleeren kennen.\"\n\n\"Vooral als wij van hem af zijn,\" zei Ned Land.\n\nDen volgenden dag, 1 April, toen de Nautilus weer aan de oppervlakte\nkwam, zagen wij eenige minuten voor twaalven de westkust. Het was het\nVuurland, waaraan de eerste zeereizigers dien naam gaven, toen zij\ntallooze rookkolommen uit de hutten der inlanders zagen opstijgen. Het\nis een aaneenschakeling van eilandjes, 53\u00b0 tot 56\u00b0 Z.B. en 67\u00b0 50' tot\n77\u00b0 15' W.L. De kust scheen lang te zijn, maar in de verte verhieven\nzich hooge bergen; ik geloof zelfs dat ik den Sarmiento zien kon,\ndie 2070 meter hoog is; deze berg is een hooge piramide van leisteen,\nwier top, naarmate deze zichtbaar of met wolken omhuld is, fraai of\nleelijk weder aankondigt, zooals Ned Land zei.\n\n\"Dat is een flinke barometer, vriend.\"\n\n\"Ja, mijnheer, een natuurlijke barometer, die mij nog nooit bedrogen\nheeft, toen ik in de buurt van de straat van Magelhaen voer.\"\n\nOp dat oogenblik teekende de top zich helder af tegen den blauwen\nhemel; dit was een voorteeken van schoon weder. Wij bedrogen ons\nniet. Toen de Nautilus weer onder water gedoken was, naderde hij de\nkust, waarlangs hij eenige kilometers ver heen voer. Door de ramen van\nden salon zag ik een menigte lianen en andere zeeplanten, waartusschen\nschelp- en weekdieren in groote menigte nestelden; otters en zeekalven\nspeelden daartusschen rond en aten een menigte kleine dieren en planten\nop, zoodat zij volgens Engelsche mode, visch met groenten gebruikten.\n\nTegen den avond kwamen wij bij den archipel der Malouinen, wier\nscherpe toppen ik den volgenden morgen kon zien. De zee was hier\nmaar middelmatig diep; ik dacht derhalve, en niet zonder reden,\ndat deze eilanden vroeger met het Vuurland als een groot vasteland\nverbonden waren. Zij werden waarschijnlijk door den beroemden\nJohn Davis ontdekt, die er den naam van Davis Zuidereilanden aan\ngaf. Later noemde Richard Hawkens ze Maagdeneilanden, totdat zij in\n't begin der achttiende eeuw door visschers van St. Malo Malouinen,\nen eindelijk door de Engelschen Falklandseilanden genoemd werden.\n\nIn deze streken werden schoone visschen gevangen, eenden en ganzen\nvielen bij dozijnen op het plat neer; zij werden gemakkelijk gevangen\nen in de kombuis gebracht.\n\nToen de hoogste bergtoppen der Malouinen aan den gezichteinder\nverdwenen waren, liet de Nautilus zich tot op een diepte van\ntwintig meter zinken en volgde nu de Amerikaansche kust. Kapitein\nNemo vertoonde zich in het geheel niet. Wij bleven op de hoogte\nvan Patagoni\u00eb tot den 3den April, dan eens op, dan eens onder het\nzeevlak. De Nautilus dreef voorbij de groote golf, welke door de\nmonding van den Rio la Plata gevormd wordt, en was 4 April op de hoogte\nder kust van Uraguay, maar bleef er omstreeks vijftig kilometer van\naf. Hij voer altijd nog noordwaarts en volgde de lange bochten der\nZuid-Afrikaansche kust. Wij hadden sedert ons vertrek uit de wateren\nvan Japan ongeveer 64000 kilometer afgelegd.\n\nTegen elf uur des morgens gingen wij onder den Steenbokskeerkring\ndoor op ongeveer 37\u00b0 W.L. en stevenden om kaap Frio. Tot groote spijt\nvan Ned Land scheen de kapitein de bewoonde kuststreek van Brazili\u00eb\nte willen ontvlieden, want de Nautilus stoof met duizelingwekkende\nsnelheid vooruit. Geen visch, geen vogel, hoe snel ook, kon ons volgen,\nen alle natuurlijke bijzonderheden dezer zee\u00ebn ontsnapten aan ons\noog. Deze snelheid werd gedurende verscheidene dagen volgehouden,\nen in den avond van 9 April verkenden wij reeds kaap Roque, de\noostelijke punt van Zuid-Amerika. Doch toen week de Nautilus opnieuw\naf, en zocht een grootere diepte te bereiken in de vallei tusschen\ndeze kaap en Sierra Leone in Afrika. Op de hoogten der Antillen\nverdeelt deze vallei zich in twee\u00ebn en eindigt aan de noordzijde\nin een verbazende diepte van 9000 meter. Op deze plaats ligt op de\nhoogte der kleine Antillen een klip van zes kilometer lengte, terwijl\ner bij de Kaap-Verdische eilanden een andere rotswand van geen mindere\ngrootte wordt aangetroffen, die aldus het geheele verzonken Atlantis\ninsluit. Beneden in deze uitgestrekte vallei liggen eenige berghoogten,\nwelke in de onderzeesche streken schoone gezichten opleveren. Ik\nkan daarover spreken na inzage van de geteekende kaarten, die in de\nboekerij van den Nautilus te vinden waren, en zeker door kapitein\nNemo zelven volgens persoonlijke waarneming waren opgemaakt.\n\nGedurende twee dagen voeren wij door dit onbevolkt en diep water. Maar\nden 11den April verhief het vaartuig zich plotseling en wij zagen\nwederom land in den omtrek van de monding der Amazonenrivier, die zulk\neen breede zoutwatergolf vormt, dat de zee verscheidene kilometers\nver v\u00f3or die monding geen zout water bevat.\n\nWij gingen onder den evenaar door. Twintig kilometer westwaarts\nvan ons hadden wij Guyana, waar wij bij onze vlucht zeker een goede\nontvangst zouden genoten hebben, maar de wind stak hevig op, en de\nwoede der golven zou ons met een sloep aan groote gevaren hebben\nblootgesteld. Ned Land begreep dit zonder twijfel en sprak nergens\nvan. Ik maakte ook van mijn kant geen enkele toespeling op zijn\nontvluchtingsplannen, want ik wilde hem tot geen poging aanmoedigen,\nwaarbij hij zeker schipbreuk zou geleden hebben.\n\nVoor dit uitstel kon ik mij gemakkelijk schadeloos stellen door\nbelangwekkende studi\u00ebn, want gedurende den 11den en 12den April\nbleef de Nautilus op de oppervlakte drijven, en haalden zijn netten\ntelkens een wonderbaarlijke hoeveelheid visch naar boven; ook kruipende\ndieren en zo\u00f6phyten zaten daartusschen. Er waren er onder van allerlei\nzeldzame soorten, wier opsomming te lang zou duren. Een geval wil ik\nechter mededeelen.\n\nEen der netten bevatte een soort van zeer platten rog, die, als\nmen hem den staart had afgesneden, een volkomen schijf zou gevormd\nhebben, en die ongeveer twintig kilogram woog. Deze visch was van\nonder wit en van boven rood, met groote ronde donkerblauwe vlekken,\nen half dubbele vinnen. Op het vlak geworpen, sprong die visch zoo\nvreeselijk en maakte zooveel geweld, dat hij met een laatsten sprong\nin zee zou geweest zijn. Maar Koenraad, die den rog wilde behouden,\nwierp zich er op, en greep het dier, voordat ik het beletten kon,\nmet twee handen vast. Plotseling werd hij met de beenen in de lucht\nachterover geworpen, en viel hij als verpletterd neer.\n\n\"Help, mijnheer, help mij!\" riep hij; het was de eerste maal dat de\narme jongen mij niet in den derden persoon aansprak.\n\nNed Land en ik hielpen hem op de been, wreven hem zoo hard als wij\nkonden, en toen hij weer bij zijn zinnen was gekomen, mompelde die\neeuwige klassenindeeler:\n\n\"Klasse der kraakbeenigen, familie der roggen, soort krampvisch!\"\n\n\"Juist, mijn vriend,\" zei ik, \"het is een krampvisch, die je zoo\ntoegetakeld heeft.\"\n\n\"O, mijnheer kan mij vrij gelooven,\" antwoordde Koen, \"ik zal mij\nduchtig wreken,\"\n\n\"En hoe?\"\n\n\"Door hem op te eten.\" En dit deed hij dienzelfden avond nog, maar\nall\u00e9en uit weerwraak, want het was inderdaad een taaie kost.\n\nDe ongelukkige Koenraad had te doen gehad met een krampvisch van de\ngevaarlijkste soort, namelijk de cumana. Dit wonderlijk dier treft\nte midden van zulk een sterken geleider als het water de visschen\nop verscheiden meters afstand; zoo groot toch is de kracht van zijn\nelectrisch vermogen, waarvan de beide voornaamste oppervlakken niet\nminder dan drie vierkante meter groot zijn.\n\nDen volgenden dag, 12 April, naderde de Nautilus de Amerikaansche\nkust, bij de monding der Maroni; op die hoogte hielden zich groote\ntroepen zeekoeien op, die, zooals ik aan mijn beide makkers vertelde,\ndoor de natuur als met opzet in deze streken geplaatst waren om de\nonderzeesche weiden af te grazen en daardoor de te groote opeenhooping\nvan zeegras tegen te gaan.\n\n\"En weet gij,\" voegde ik er bij, \"wat er gebeurd is, nu de mensch die\nnuttige dieren bijna geheel heeft uitgeroeid. Het rottende gras heeft\nde lucht verpest, en de vergiftigde lucht heeft de gele koorts doen\nontstaan, die deze prachtige streken soms zoo deerlijk teistert. In\ndeze warme streken heeft zich het vergif uitgebreid, en de kwaal is nu\nverbreid van de monding van den Rio de la Plata tot aan Florida. En als\nwij Toussenel moeten gelooven, is die ramp nog niets in vergelijking\nvan hetgeen onze nakomelingen zullen ondervinden, wanneer er geen\nwalvisschen en walrussen meer te vinden zijn; dan zal de zee vol\nweekdieren, inktvisschen en ander tuig van dat soort zijn, zoodat\nzij dan een middelpunt van besmetting zal worden, omdat men er dan\n'de groote magen' niet meer aantreft, aan welke de Voorzienigheid de\ntaak had opgedragen om de zee te zuiveren.\"\n\nZonder zich aan die theorie te storen, ving de bemanning van den\nNautilus een half dozijn van die dieren, omdat hun vleesch een\nheerlijken voorraad voor de kombuis opleverde, veel lekkerder dan kalf-\nof rundvleesch. Deze jacht was alles behalve belangwekkend, omdat die\nzeekoeien zich zonder tegenstand laten dooden; verscheiden duizenden\nkilogrammen vleesch werden aan boord gebracht om gedroogd te worden.\n\nToen de vangst was afgeloopen, naderde de Nautilus de kust. Hier\nlag een groot aantal zeeschildpadden op de golven te slapen; het\nzou moeielijk zijn geweest zich van die dieren meester te maken,\nomdat het minste geritsel ze doet ontwaken, en hun stevige schaal\nondoordringbaar is voor den harpoen. Ze werden evenwel gevangen door\nmiddel van zuigervisschen, dien men een ring met een koord aan den\nstaart vastmaakte. Toen deze visschen in zee werden geworpen, begonnen\nzij aanstonds hun werk en hechtten zich aan den buik der schildpadden\nvast; zij klemden zich zoo aan, dat zij zich eerder zouden hebben laten\nverscheuren dan loslaten. Men trok ze weer naar boord, en daarmee de\nschildpadden, waar zij zich aan vast hadden gehecht. Men ving er op die\nwijze verscheidene, die een meter breed waren en 200 kilo wogen. De\nschaal, in groote dunne bruine en doorschijnende vakken afgedeeld,\nmaakte ze nog kostbaarder. Bovendien leverden zij een voortreffelijke\nspijs op.\n\nDeze vischvangst was het einde van ons verbijf in die streken van de\nAmazonen-rivier, en toen de duisternis inviel, begaf de Nautilus zich\nweer in volle zee.\n\n\n\nHOOFDSTUK XLII\n\nDe inktvisschen.\n\nGedurende eenige dagen verwijderde de Nautilus zich hoe langer hoe meer\nvan de Amerikaansche kust. Waarschijnlijk wilde hij niet in de golf\nvan Mexico of in de zee der Antillen komen; echter zou het hem daar\nmet aan water ontbroken hebben, want de gemiddelde diepte dezer zee\u00ebn\nis 1804 meter; doch waarschijnlijk beviel deze streek vol eilanden,\nen waar het van stoombooten wemelde, niet aan kapitein Nemo.\n\nDen 16den April hadden wij Martinique en Guadeloupe, op omstreeks\ndertig kilometer afstand, in het gezicht. Een oogenblik zag ik de\nhoogste bergtoppen. Ned Land, die er op rekende in de golf van Mexico\nzijn plan ten uitvoer te brengen, door of naar het land te vluchten\nof een der talrijke booten te bereiken, die den dienst tusschen\nde verschillende eilanden doen, was zeer teleurgesteld; de vlucht\nwas zeker mogelijk geweest, als Ned Land zich buiten weten van den\nkapitein van de sloep had kunnen meester maken, maar midden in den\nOceaan was daar geen denken aan.\n\nNed Land, Koenraad en ik hadden daarover een vrij lang gesprek:\nsedert zes maanden zaten wij op den Nautilus opgesloten; wij hadden\n68000 kilometer afgelegd, en, zooals Ned Land zei, zag het er niet\nnaar uit, dat dit nog spoedig zou eindigen. Hij stelde mij dus\niets voor, waar ik in het geheel niet verdacht op was; het was:\nden kapitein duidelijk deze vraag te stellen of hij dacht ons voor\nonbepaalden tijd bij zich aan boord te houden. Zulk een poging stuitte\nmij tegen de borst; volgens mijn meening zou het niets uitwerken;\nwij behoefden niet te rekenen op den kapitein van den Nautilus, maar\nop ons zelven. Bovendien werd die man sinds eenigen tijd somberder,\nmeer teruggetrokken en minder gezellig. Hij scheen mij te mijden;\nik ontmoette hem maar zelden. Vroeger schepte hij er vermaak in mij\nde onderzeesche wonderen te verklaren, doch nu liet hij mij aan mijn\nstudi\u00ebn over, en kwam niet meer in den salon.\n\nWelke verandering had er met hem plaatsgehad? Waarom? Ik had mij niets\nte verwijten; hinderde hem misschien onze tegenwoordigheid? Echter\nbehoefde ik er niet op te rekenen, dat hij de man er naar was om ons\nde vrijheid terug te geven.\n\nIk verzocht Ned dus mij eerst eens te laten nadenken, voordat ik\nhandelde. Indien deze poging niet slaagde, kon zij slechts zijn\nachterdocht opwekken, onzen toestand onhoudbaar maken en de plannen van\nden Amerikaan benadeelen. Ik zal er nog bijvoegen dat ik op geenerlei\nwijze onze slechte gezondheid als bewijs kon aanvoeren; als men die\nellendige oogenblikken onder de ijsbank van de Zuidpool uitzondert,\ndan was onze gezondheid nooit beter geweest. Het krachtig voedsel, de\nzuivere lucht, de geregelde levenswijs, de gelijkmatige temperatuur,\ndat alles weerde elke ziekte, en voor iemand, die geen heimwee had\nnaar de genoegens op het land, voor iemand als kapitein Nemo, die\nzich te huis gevoelt, die door middelen, welke voor ieder behalve\nvoor hem, geheimen zijn, zijn doel zocht te bereiken, voor zoo iemand\nbegreep ik zulk een bestaan. Maar wij hadden niet met de menschheid\ngebroken. Ik voor mij wilde mijn zonderlinge en nieuwe studi\u00ebn niet\nmet mij te gronde doen gaan. Nu heb ik het recht een boek over de\nzee te schrijven, ik wilde dit vroeger of later het licht doen zien.\n\nWat had ik b.v. hier bij de Antillen, op tien meter onder de\noppervlakte, door de ramen van den salon nog een aantal bijzonderheden\nvoor mijn oogen, die ik in mijn dagboek kon opteekenen! Allerhande\nsoorten van vreemdsoortige en gedrochtelijke dieren wemelden daar\ndoor elkander, en ik zou zeker nog veel meer gezien hebben als de\nNautilus niet naar de diepte was gegaan, en zich zelfs tot op 3500\nmeter had laten zinken.\n\nDen 20sten April waren wij weer op een gemiddelde diepte van 1500\nmeter; de Lucaische eilanden lagen toen het dichtst bij ons; zij\nliggen daar als een hoop steenen aan de oppervlakte der zee. Daar\nverhieven zich hooge onderzeesche klippen, rechte rotswanden op\nbreeden grondslag, waartusschen zwarte afgronden lagen, in welker\ndiepte ons electrisch licht zelfs niet kon doordringen. Die rotsen\nwaren met reusachtige zeeplanten bedekt, die in een wereld van Titans\nte huis behoorden.\n\nVan de groote planten, waarvan ik met Ned en Koen zat te praten,\nkwamen wij natuurlijk op reusachtige zeedieren. Het eene dier is\nblijkbaar bestemd om het andere te verslinden. Door de ramen van\nden bijna stilliggenden Nautilus zagen wij evenwel niet veel anders\ndan kleine beesten, toen Ned Land mijn aandacht vestigde op een\nschrikkelijk gewemel tusschen het groote en hooge zeewier.\n\n\"Welnu,\" zei ik, \"dat zijn de ware grotten voor inktvisschen en het\nzou mij niet verwonderen, als wij eenige van die monsters zagen.\"\n\n\"Hoe?\" vroeg Koenraad, \"inktvisschen van de klasse der koppootigen?\"\n\n\"Neen,\" antwoordde ik; \"inktvisschen van zeer groote afmeting. Maar\nvriend Ned heeft zich zeker vergist, want ik zie niets.\"\n\n\"Dat spijt mij,\" hernam Koen; \"ik zou van aangezicht tot aangezicht wel\neens een van die inktvisschen willen zien, waarover ik zoo dikwijls heb\nhooren spreken, en die heele schepen naar de diepte kunnen slepen. Die\nbeesten noemt men krakens....\"\n\n\"Kraak jij die noot zelf maar,\" zei de Amerikaan met een spottend\ngezicht.\n\n\"Krakens,\" ging Koen voort, zonder op de aardigheid van zijn makker\nte letten.\n\n\"Men zal mij nimmer doen gelooven,\" zei Ned Land, \"dat zulke dieren\nbestaan.\"\n\n\"Waarom niet?\" antwoordde Koen, \"wij hebben wel aan den eenhoorn van\nmijnheer geloof geslagen.\"\n\n\"Wij hadden ongelijk, Koen.\"\n\n\"Zonder twijfel, maar sommigen gelooven er zonder twijfel nog aan.\"\n\n\"Wel waarschijnlijk, Koen, maar ik geloof aan het bestaan van zulke\nmonsters niet, voordat ik ze zelf heb gedood.\"\n\n\"Gelooft mijnheer dus niet aan reusachtige inktvisschen?\" vroeg\nKoenraad.\n\n\"Kom, wie heeft daar ooit aan geloofd, voor den duivel!\" riep de\nAmerikaan.\n\n\"Zeer veel menschen, vriend Ned.\"\n\n\"Geen visschers toch; misschien geleerden.\"\n\n\"Neen, Ned, visschers en geleerden beiden.\"\n\n\"Maar ik, die tot u spreek,\" zei Koenraad met het ernstigste gezicht\nvan de wereld, \"herinner mij zeer goed dat ik een groot schip door een\nvoelarm van zulk een koppootig weekdier naar beneden heb zien slepen.\"\n\n\"Heb jij dat gezien?\" vroeg de Amerikaan.\n\n\"Ja Ned!\"\n\n\"Met je eigen oogen?\"\n\n\"Met mijn eigen oogen.\"\n\n\"Kom, loop heen.\"\n\n\"Op St. Malo;\" antwoordde Koenraad met onverstoorbare kalmte.\n\n\"In de haven?\" vroeg Ned spottend.\n\n\"Neen, in de kerk,\" antwoordde Koen.\n\n\"In de kerk!\" riep de Amerikaan uit.\n\n\"Ja, vriend Ned, het was een schilderij waarop de inktvisch was\nafgebeeld.\"\n\n\"Mooi zoo!\" barstte Ned Land het uit van 't lachen, \"mijnheer Koen\nhoudt mij geducht voor den gek.\"\n\n\"Waarachtig, hij heeft gelijk,\" zei ik. \"Ik heb van dat schilderstuk\nhooren spreken; maar het tafereel is uit een legende genomen; en je\nweet wat men van die legenden uit de natuurlijke geschiedenis moet\ndenken! Bovendien als men over monsters spreekt, dan gaat men in zijn\nverbeelding aan het afdwalen! Niet alleen heeft men beweerd dat zulke\nmonsters schepen naar den afgrond konden meeslepen, maar zekere Olaus\nMagnus spreekt van een koppootig weekdier, dat een kilometer lang was\nen meer op een eiland dan op een dier geleek. Men verhaalt ook dat de\nbisschop van Nidros eens een altaar op een groote rots bouwde; toen\nde mis gedaan was, begon de rots zich te bewegen en verdween in zee;\nde rots was een inktvisch.\"\n\n\"En is dat alles?\" vroeg de Amerikaan.\n\n\"Neen,\" antwoordde ik. \"Een andere bisschop Pontoppidam van Bergen,\nspreekt ook van een inktvisch waarop een regiment ruiterij kon\nmanoeuvreeren!\"\n\n\"Die oude bisschoppen konden goed liegen!\" zei Ned Land.\n\n\"Eindelijk nog vertellen natuurkenners uit de oudheid van monsters,\nwier bek op een golf geleek, en die te groot waren om door de straat\nvan Gibraltar te komen.\"\n\n\"Mooi zoo!\" lachte de Amerikaan.\n\n\"Maar wat is nu van al die verhalen waar?\" vroeg Koenraad.\n\n\"Niets, mijn vrienden, niets althans wat de grenzen der\nwaarschijnlijkheid te buiten gaat, om aan fabels of legenden te\ngelooven. Doch er moet voor de phantazie\u00ebn van die vertellers\neen oorzaak, of ten minste een voorwendsel bestaan. Men kan niet\nontkennen dat er inktvisschen van zeer groote afmeting bestaan, doch\nzij zijn toch altijd kleiner dan walvisschen. Aristoteles spreekt van\neen inktvisch van vijf ellebogen, dat is 3,1 meter. Onze visschers\nzien er dikwijls, die langer zijn dan 1,80 m. De museums van Tri\u00ebst\nen Montpellier bewaren skeletten van inktvisschen, die twee meter\nlang zijn. Bovendien zouden, volgens de bewering van natuurkenners,\ndieren die maar twee meter lang zijn, voelarmen van negen meter hebben,\nen dat is genoeg om er een vreeselijk monster van te maken.\"\n\n\"En vischt men ze nu nog wel eens op?\" vroeg Ned Land.\n\n\"Al vangen zij er geen, dan zien de zeelieden ze toch van tijd tot\ntijd. Een van mijn vrienden, kapitein Paul Bos uit H\u00e2vre, heeft\nmij dikwijls verzekerd dat hij een van die reusachtige monsters in\nde Indische Zee ontmoet had. Maar het verwonderlijke feit, dat geen\ntwijfel aan het bestaan van die reusachtige dieren toelaat, is eenige\njaren geleden in 1861 gebeurd.\"\n\n\"Wat is dat dan?\" vroeg de Amerikaan.\n\n\"In 1861 zag de bemanning van de Alecton ten N. W. van Teneriffe, op\nongeveer dezelfde breedte waar wij ons nu bevinden, een monsterachtigen\ninktvisch in het zog van het schip zwemmen. De kapitein Bouguer naderde\nhet dier en men viel het met harpoen en geweer aan, doch zonder goed\ngevolg, want kogels en harpoenen gingen door het beest heen, waarvan\nhet vleesch zoo week was als gelei. Na vele vluchtelooze pogingen\ngelukte het der bemanning een strik om den staart van het weekdier\nte werpen. Deze strik gleed vast tegen de staartvinnen en bleef daar\nzitten. Men beproefde toen om het monster aan boord te hijschen,\nmaar de zwaarte van het dier was zoo groot, dat de staart door het\nknellen van het touw er afscheurde en het beest zonder dit sieraad\nin zee viel.\"\n\n\"Dat is dan toch een feit,\" zei Ned Land.\n\n\"Ontwijfelbaar, wakkere Ned; ook heeft men daarom voorgesteld dien\ninktvisch 'de inktvisch van Bouguer' te noemen.\"\n\n\"En hoe lang was hij?\" vroeg de Amerikaan.\n\n\"Was hij geen zes meter ongeveer lang?\" vroeg Koenraad, die aan een\nraam naar de kloven in de rotsen stond te kijken.\n\n\"Juist,\" antwoordde ik.\n\n\"Had hij geen acht voelarmen rondom den kop zitten,\" hernam Koenraad,\n\"die als een slangennest in het water door elkander krioelden!\"\n\n\"Juist.\"\n\n\"Had hij geen verbazend groote oogen, die boven op den kop stonden?\"\n\n\"Ja, Koenraad.\"\n\n\"En zag de bek er niet uit als die van een papegaai, maar veel\ngrooter?\"\n\n\"Inderdaad, Koenraad.\"\n\n\"Welnu, als mijnheer mij niet kwalijk neemt,\" antwoordde Koenraad\ndood bedaard, \"dan is hier, zoo niet de inktvisch van Bouguer, dan\ntoch \u00e9en van zijn broertjes.\"\n\nIk keek Koenraad aan; Ned Land vloog naar het venster.\n\n\"Wat verschrikkelijk beest!\" riep hij.\n\nIk keek op mijn beurt, en kon een gevoel van afgrijzen niet\nonderdrukken. Voor mijn oogen spartelde een vreeselijk monster, dat\nwaard was om in de legenden der wonderwereld een plaats in te nemen.\n\nHet was een inktvisch van kolossale afmetingen, van acht meter\nlengte. Hij zwom in de richting van den Nautilus met verbazende\nsnelheid achteruit. Hij staarde ons met zijn groote bleekgroene oogen\naan. Zijn acht voelarmen, of liever zijn acht pooten, die aan den kop\nvastzaten, en waarom deze dieren koppootigen genoemd worden, waren\ntweemaal zoo lang als het lichaam, en kronkelden als de slangen op\nhet hoofd der Furi\u00ebn. Men zag duidelijk de tweehonderd zuignappen,\ndie aan den binnenkant der voelarmen zaten en er als half bolvormige\nvliesjes of blaasjes uitzagen. Soms drukte hij die zuignappen tegen het\nglas en veroorzaakte daardoor een kleine luchtleegte. De bek van dit\nmonster was zoo hard als hoorn, en opende en sloot zich in vertikale\nrichting. De tong, hoornachtig en met eenige rijen tanden gewapend,\nkwam trillend van tusschen deze nijptang te voorschijn. Welk een\nspeling der natuur, een weekdier met een vogelbek! Het spilvormige\nen in het midden opgezwollen lichaam vormde een vleezige massa, die\nwaarschijnlijk 20 of 25000 kilogrammen woog. De kleur veranderde\nbijzonder snel, naarmate van de woede van het dier, en ging van\nlichtgrijs over tot bruinrood. Waarom werd het dier nijdig? Zonder\ntwijfel op den Nautilus, die grooter was dan hij, en waarop zijn\nvoelarmen en zuignappen geen vat hadden. En toch, wat zijn de\ninktvisschen monsterachtig, welk eene macht in hun bewegingen,\nwelk een levenskracht heeft de Schepper hun gegeven, daar zij drie\nharten hebben!\n\nHet toeval deed ons dit dier ontmoeten, en ik wilde de gelegenheid niet\nlaten voorbijgaan om dit staaltje der koppootige weekdieren nauwkeurig\nte bestudeeren. Ik overwon het afgrijzen, dat mij het gezicht van\ndit beest inboezemde, en begon het met een potlood uit te teekenen.\n\n\"Het is misschien hetzelfde als dat van de Alecton,\" zei Koenraad.\n\n\"Neen,\" antwoordde de Amerikaan, \"deze is in zijn geheel, en de ander\nhad zijn staart verloren.\"\n\n\"Dat is geen reden,\" antwoordde ik. \"De voelarmen en de staart van deze\ndieren groeien telkens opnieuw aan, en in zeven jaren tijds heeft de\nstaart van den inktvisch van Bouguer zeker tijd genoeg gehad om aan\nte groeien.\"\n\n\"Bovendien,\" antwoordde Koenraad, \"als dit dier het al niet is,\ndan is het misschien een van deze hier.\"\n\nWerkelijk verschenen andere dieren voor het andere raam. Ik telden\ner zeven. Zij begeleidden den Nautilus, ik hoorde het krassen van\nhun bek tegen den ijzeren buitenwand van het schip. Wij werden op\nonze wenken gediend.\n\nIk vervolgde mijn werk. De monsters bleven met zulk een juistheid\nvan beweging in ons vaarwater, dat zij onbeweeglijk schenen te zijn.\n\nPlotseling hield de Nautilus stil. Een schok deed het vaartuig trillen.\n\n\"Hebben wij gestooten?\" vroeg ik.\n\n\"Dan zitten wij in ieder geval toch niet vast,\" zei de Amerikaan,\n\"want wij drijven.\"\n\nDe Nautilus dreef zonder twijfel, maar ging niet meer vooruit. De\nschroef draaide niet meer; een minuut ging voorbij. Kapitein Nemo\nkwam met zijn stuurman binnen. Ik had hem sinds eenigen tijd niet\nmeer gezien. Hij zag er somber uit. Zonder tot ons te spreken,\nmisschien zelfs zonder ons te zien, ging hij naar het raam, bekeek\nde inktvisschen en zei iets tot zijn stuurman. Deze verwijderde zich;\nde ramen werden gesloten en het licht aan het plafond werd ontstoken.\n\nIk trad op den kapitein toe.\n\n\"Een fraaie verzameling inktvisschen,\" zei ik, op den lossen toon\nvan een liefhebber, die voor een aquarium staat te kijken.\n\n\"Zeker, mijnheer de natuurkenner,\" antwoordde hij; \"en wij zullen ze\neens gaan bevechten!\"\n\nIk keek den kapitein aan, en meende niet goed gehoord te hebben.\n\n\"Bevechten?\" vroeg ik.\n\n\"Ja, mijnheer. De schroef zit vast, ik geloof dat de voelarmen van\neen van die dieren er tusschen zit; daarom kunnen wij niet vooruit.\"\n\n\"Wat zult gij dan doen?\"\n\n\"Naar boven stijgen en al dat ongedierte vernielen.\"\n\n\"Dat is niet gemakkelijk.\"\n\n\"Zeker niet, want de electrische kogels werken niets uit in dat weeke\nvleesch, waar zij geen tegenstand genoeg vinden om te springen. Maar\nwij zullen ze met bijlen aanvallen.\"\n\n\"En met den harpoen, mijnheer,\" zei de Amerikaan, \"als gij ten minste\nmijn hulp niet versmaadt.\"\n\n\"Ik neem die aan.\"\n\n\"Wij zullen u vergezellen,\" zei ik, en den kapitein volgend, begaven\nwij ons naar de middeltrap.\n\nDaar stonden een tiental mannen met enterbijlen in de hand, ten aanval\ngereed. Koen en ik namen ieder een bijl, Ned Land greep een harpoen.\n\nDe Nautilus was ondertusschen aan de oppervlakte der zee gekomen. Een\nder matrozen stond op de bovenste trede en maakte de schroeven van\nhet luik los. Maar deze waren ternauwernood los, of het luik sprong\nmet vreeselijk geweld open, zeker door de voelarmen van een der\ninktvisschen opengerukt.\n\nAanstonds kwam een van die voelarmen als een slang door de opening,\nen twintig anderen kronkelden daarboven. Met een bijlslag hieuw de\nkapitein den vreeselijken voelarm af, die kronkelend langs de trappen\nnaar beneden gleed.\n\nOp het oogenblik dat wij de een op den ander drongen, om het plat te\nbereiken, kronkelden twee andere voelarmen door de lucht, grepen den\nman die v\u00f3or den kapitein stond, en slingerden hem met onweerstaanbaar\ngeweld in de hoogte. De kapitein stiet een kreet uit en sprong naar\nbuiten; wij ijlden hem na.\n\nWelk een tooneel! De ongelukkige, door een voelarm gegrepen en door\nde zuignappen vastgehouden, werd door deze vreeselijke slang heen en\nweer geslingerd; hij steunde, stikte en riep: \"help! help!\" Deze in\nhet Fransch gesproken woorden deden mij verstomd staan. Ik had dus\n\u00e9en, misschien wel meer landgenooten aan boord! Die hartverscheurende\nkreet zal mij mijn leven lang in de ooren klinken!\n\nDe ongelukkige was verloren. Wie kon hem aan dit geweld\nontrukken! Kapitein Nemo wierp zich echter op den inktvisch en sloeg\nhem met de bijl nog een voelarm af. Zijn stuurman streed woedend met\nandere monsters, die tegen den Nautilus opkropen. De geheele bemanning\nwas aan het rondhakken. Ned Land, Koen en ik hieuwen er ook dapper op\nlos in die vleezige massa's. Een vreeselijke muskusstank verspreidde\nzich. Het was ijzingwekkend!\n\nEen oogenblik meende ik dat de ongelukkige, die door den inktvisch\ngegrepen was, zou worden bevrijd. Er waren reeds zeven van de acht\narmen afgehouwen. Een enkele nog zwaaide het slachtoffer als een\nveertje heen en weder, en kronkelde in de hoogte; maar op het oogenblik\ndat kapitein Nemo en zijn stuurman zich op het dier wilden werpen,\nspoog het een straal zwartachtig vocht uit, dat zich in een zak, die\naan het onderlijf zit, afscheidt. Wij werden er door verblind. Toen het\nvoorbij was, was de inktvisch verdwenen en daarmede mijn ongelukkige\nlandgenoot!\n\nHoe woedden wij toen tegen die monsters! Wij waren ons zelven geen\nmeester meer. Tien of twaalf inkvisschen waren op het plat of tegen\nde zijden van den Nautilus opgekropen. Wij sprongen tusschen al die\nslangen heen en weer, die op het dek in bloed en zwart vocht lagen te\nrillen; het scheen dat die glibberige voelarmen, evenals de koppen van\nde hydra, telkens weer aangroeiden. Met elken stoot drong de harpoen\nvan Ned Land in een der oogen van een inktvisch, en stiet het er uit;\nmaar plotseling werd mijn stoutmoedige makker omver geworpen door\nden voelarm van een der monsters, dien hij niet had kunnen vermijden.\n\nHoe is het mogelijk dat mijn hart van aandoening en afgrijzen niet\ngebarsten is! De vreeselijke bek van den inktvisch opende zich boven\nNed. De ongelukkige zou in tweeen worden gescheurd. Ik snelde hem te\nhulp; maar de kapitein was mij voorgekomen. Zijn bijl verdween tusschen\nde beide verschrikkelijke kaken, en Ned Land, op wonderdadige wijze\ngered, sprong overeind en stak zijn harpoen in het drievoudig hart\nvan het monster.\n\n\"Ik was u dit nog schuldig,\" zei de kapitein tot den Amerikaan;\nNed boog, zonder te antwoordden.\n\nDeze strijd had een kwartier geduurd. Het grootste aantal der monsters\nwas overwonnen, verminkt of doodgeslagen, de overigen lieten eindelijk\nhun aanval varen en verdwenen onder de golven.\n\nKapitein Nemo zag rood van het bloed; hij stond onbeweeglijk bij de\nlantaarn, beschouwde de zee, die een van zijn makkers had verzwolgen,\nen dikke tranen rolden hem langs de wangen.\n\n\nHOOFDSTUK XLIII\n\nDe Golfstroom.\n\nNiemand onzer zal ooit het vreeselijk tooneel van dien 20sten April\nvergeten; ik heb het opgeschreven onder den indruk eener hevige\ngemoedsbeweging. Later heb ik dat verhaal nog eens nagezien; ik\nheb het Koenraad en den Amerikaan voorgelezen; zij vonden het feit\nnauwkeurig genoeg beschreven, doch zeiden dat het den indruk nog\nniet genoeg terug gaf. Om zulke tafereelen te schilderen, zou men\nde pen van een onzer uitmuntendste dichters, van den schrijver der\n\"Travailleurs de la mer\" moeten bezitten.\n\nIk zeide dat de kapitein weende, toen hij de zee beschouwde; hij was\nerg aangedaan. Het was zijn tweede makker, dien hij sinds onze komst\naan boord verloor. En welk een dood! Deze vriend was verpletterd,\nverstikt, in elkander gedrukt door den vreeselijken arm van den\ninktvisch, wellicht later tusschen de ijzerharde kaken verbrijzeld,\nen zou niet met zijn makkers rusten onder het kalme water in een\nkoralen graf!\n\nTe midden van die worsteling had de wanhoopskreet, door den\nongelukkige geuit, mij het hart verscheurd. De arme Franschman\nhad zijn vreemdsoortige taal op dit oogenblik vergeten, om in zijn\nmoedertaal een laatsten kreet te slaken! Ik had dus een landgenoot\nonder de bemanning van den Nautilus, die met lichaam en ziel aan\nkapitein Nemo gehecht was, en evenals hij den omgang met de menschen\nontvluchtte! Was hij de eenige Franschman in die vreemdsoortige\nvereeniging, die duidelijk uit menschen van verschillenden landaard\nwas samengesteld? Dit was nog een van die onoplosbare raadsels,\nwelke mij zonder ophouden voor den geest kwamen!\n\nKapitein Nemo ging weer naar zijn kamer en gedurende eenige dagen\nzag ik hem niet. Naar het vaartuig te oordeelen, waarvan hij de\nziel was, en dat al zijn indrukken ondervond, moest hij treurig,\nwanhopig zelfs, en besluiteloos zijn. De Nautilus voer niet meer in\nbepaalde richting. Het schip kwam en ging, of liet zich als een dood\nlichaam door de golven voortwiegen. De schroef was weer vrij, en toch\nbediende het er zich ter nauwernood van. De kapitein voer onzeker;\nhij kon de plek van den pas geleverden strijd niet verlaten, de zee,\ndie een van de zijnen verzwolgen had!\n\nZ\u00f3o gingen er tien dagen voorbij. Het was eerst den derden Mei,\ndat de Nautilus weer in rechte lijn naar het Noorden voer, nadat wij\nvooraf bij het kanaal van Bahama de Luca\u00efsche eilanden nogmaals in\nhet gezicht hadden gehad. Wij volgden toen den loop van den grooten\nzeestroom, die zijn oevers, zijn eigenaardige visschen en bijzondere\ntemperatuur heeft; dit is de Golfstroom.\n\nHet is inderdaad een stroom, die vrij te midden van den Atlantischen\nOceaan golft, en wiens water zich bijna niet met dat van de wereldzee\nvermengt. Het is een stroom van zout water, veel zouter dan dat van\nden omringenden Oceaan. De gemiddelde diepte is een kilometer, de\nbreedte zestig kilometer. Op sommige plaatsen bereikt de stroom een\nsnelheid van vier kilometer in het uur. De onveranderlijke watermassa\nis grooter dan die van alle stroomen van den aardbol bij elkander.\n\nDe oorspong van den Golfstroom, door Maury ontdekt, is in de golf\nvan Gascogne. Daar vormt hij zich, hoewel er dan nog weinig verschil\nin warmtegraad en kleur bestaat. Hij wendt zich naar het Zuiden,\ngaat langs de westkust van Afrika, ziet zijn golven door de stralen\nder zon in de verzengde luchtstreek verwarmen, stroomt dan door den\nAtlantischen Oceaan, bereikt kaap Roque op de kust van Brazili\u00eb,\nen verdeeld zich dan in twee takken, waarvan de een het warme water\nvan de zee der Antillen opneemt. Dan begint de Golfstroom zijn rol te\nspelen, door het evenwicht te herstellen tusschen de verschillende\ntemperaturen, en het water van de heele luchtstreek in aanraking\nte brengen met het water der koudere streken. Verhit in de golf\nvan Mexico, stroomt hij noordwaarts langs de kust van Noord-Amerika\nnaar New-Foundland, en wijkt dan oostwaarts af door toedoen van den\nkouden stroom, die uit de Davisstraat komt; daarna gaat de golfstroom\ndoor den Oceaan langs een loxodromische lijn, verdeelt zich om\nstreeks 43\u00b0 N.B. in twee takken, waarvan de een door toedoen van den\nnoordoostpassaat naar de golf van Gascogne en de Azoren terugkeert,\nen de ander de luchtgesteldheid op de kusten van Ierland en Noorwegen\nverzacht, zelfs tot Spitsbergen doorstroomt, waar de temperatuur van\nhet water tot vier graden daalt en dan de open poolzee vormt.\n\nHet was in dezen stroom, dat de Nautilus op dat oogenblik voer. Als hij\nhet kanaal van Bahama verlaat, is de Golfstroom 56 kilometer breed en\n350 meter diep, en stroomt met een snelheid van acht kilometer in het\nuur. Deze snelheid neemt geregeld af naarmate hij verder noordwaarts\ngaat, en het is te wenschen dat deze regelmatigheid blijft bestaan,\nwant als die snelheid, zooals men wel eens heeft meenen op te merken,\nen die richting zich wijzigden, dan zou het klimaat in Europa wel\neens zulk een verandering kunnen ondergaan, dat de gevolgen er van\nniet te berekenen zijn.\n\nTegen den middag stond ik met Koenraad op het plat. Ik deelde hem\neenige bijzonderheden omtrent den Golfstroom mede. Toen ik ge\u00ebindigd\nhad, verzocht ik hem, de hand eens in het water te steken. Koenraad\ndeed het en was verwonderd geen enkele gewaarwording van warmte of\nkoude te voelen.\n\n\"De oorzaak is,\" zei ik, \"dat de temperatuur van het water van den\nGolfstroom, als hij de golf van Mexico verlaat, bijna niet verschilt\nvan die van ons bloed. Deze Golfstroom is een groote warmteaanbrenger,\nwaardoor sommige kusten van Europa met een eeuwigdurend groen zijn\nbedekt. En als wij Maury mogen gelooven, zou deze stroom, zoo men hem\ngeheel kon benutten, hitte genoeg opleveren, om een stroom ijzer,\nzoo groot als de Amazonenrivier of de Missouri, in voortdurenden\nstaat van gloeihitte te houden.\"\n\nOp dat oogenblik was de snelheid van den Golfstroom 2.25 M. per\nseconde. De stroom is z\u00f3o te onderscheiden van de omringende zee,\ndat het opeengedrongen water als het ware over dat van den Oceaan\nheenstroomt, en dat van den Golfstroom en het koudere zeewater\nongelijk van hoogte is. Bovendien is het water donkerkleurig en\nsterk zouthoudend, en steekt door de zuivere indigokleur tegen het\nomringende groene zeewater bijzonder af. De grensscheiding tusschen\ndit water is zoo juist afgebakend, dat de Nautilus op de hoogte van\nde Carolinen met den voorsteven in den Golfstroom was, terwijl de\nschroef nog de golven van den Oceaan doorkliefde.\n\nDeze stroom sleept een gansche wereld van levende wezens met zich. De\nargonauten, die in de Middellandsche Zee nog al eens voorkomen,\nzwommen er bij groote troepen. Allerhande soorten van visschen,\nroggen, haaien enz. spartelden verder om ons heen, en 's nachts\nlichtte het water van den Golfstroom z\u00f3ozeer, dat het in licht met\nonze lantaarn wedijverden, vooral als ons stormachtig weder dreigde,\nzooals nog al dikwijls gebeurde.\n\nDen 8sten Mei waren wij op de hoogte van kaap Hatteras, bij de\nNoordelijke Carolinen. De Golfstroom is daar 300 kilometer breed en\n200 meter diep. De Nautilus bleef in het onzekere rondvaren; alle\nwaakzaamheid scheen aan boord te zijn opgeheven. Ik moet bekennen\ndat onder zulke omstandigheden de vlucht kon gelukken. De bewoonde\nkust toch bood overal een veilig toevluchtsoord aan. De zee werd\nonophoudelijk doorkruist door een groot aantal stoombooten, die\ntusschen New-York of Boston en de golf van Mexico dienst doen,\nen nacht en dag bevaren door schoeners, die op de Amerikaansche\nkust voor kustvaart worden gebruikt. Wij konden dus wel verwachten\ngoed te worden ontvangen. Het was derhalve een gunstige gelegenheid,\nniettegenstaande de dertig kilometer, die den Nautilus van de kusten\nder Vereenigde Staten scheidden.\n\nEen noodlottige omstandigheid echter werkte de plannen van den\nAmerikaan tegen: het weder was zeer slecht; wij waren in die streken\nwaar stormen dikwijls voorkomen en de cyclonen ontstaan, die door den\nGolfstroom worden veroorzaakt. Het was in een zeker verderf loopen,\nzich in een kleine boot op zulk een zee te wagen; Ned Land moest dit\nbekennen; derhalve kropte hij zijn leed op, want hij had een hevigen\naanval van heimwee, waarvan de vlucht hem alleen had kunnen genezen.\n\n\"Mijnheer,\" zei hij eens, \"daar moet een einde aan komen. Ik wil\neindelijk weten waar ik mij aan te houden heb. Uw Nemo gaat hoe\nlanger hoe verder van land af, en trekt weer naar het noorden. Doch\nik verklaar u, dat ik genoeg van de Zuidpool heb en ik hem niet naar\nde Noordpool zal volgen.\"\n\n\"Wat wilt gij dan, Ned, want een vlucht is op het oogenblik toch\nonmogelijk?\"\n\n\"Ik blijf bij mijn meening; wij moeten den kapitein er over\nspreken. Gij hebt niets gezegd, toen gij in de buurt van uw land\nwaart; nu wil ik spreken, nu wij in de wateren van het mijne zijn. Als\nik er aan denk dat de Nautilus over weinige dagen op de hoogte van\nNieuw-Schotland zijn zal, en dat daar bij Newfoundland een groote\ngolf gevonden wordt, waar de St. Laurens uit stroomt, en dat die\nSt. Laurens mijn stroom is, de stroom van Quebec, mijn geboortestad;\nen als ik aan dat alles denk, dan stijgt mij het bloed naar het hoofd,\nen mijn haren rijzen te berge. Kijk, mijnheer, ik zou nog liever in\nzee springen dan hier blijven: ik stik!\"\n\nHet geduld van den Amerikaan was blijkbaar ten einde. Zijn krachtige\nnatuur kon zich aan deze langdurige gevangenschap niet gewennen. Zijn\ngezicht veranderde bij den dag. Zijn karakter werd hoe langer\nhoe somberder; ik gevoelde wat hij lijden moest, want ik begon\nook heimwee te krijgen. Er waren bijna zeven maanden verloopen,\nzonder dat wij iets van het land hadden gehoord. Bovendien begon\nik de zaken op geheel andere wijze te beschouwen, nu de kapitein\nzich zoo afzonderde en zijn humeur, vooral sedert den strijd met\nde inktvisschen, zoo veranderd was. Ik gevoelde niet meer dezelfde\ngeestdrift als in de eerste dagen. Men moest een Vlaming zijn als\nKoenraad, om zich in dien toestand te schikken, een toestand, die\ngoed was voor walvisschen of andere zeebewoners. Ik geloof waarlijk,\ndat als die goede jongen kieuwen in plaats van longen had gehad,\nhij een uitstekende visch zou geweest zijn.\n\n\"Welnu, mijnheer?\" hernam Ned, toen hij zag dat ik niet antwoordde.\n\n\"Welnu, Ned, wilt gij dat ik aan kapitein Nemo vraag, welke plannen\nhij met ons heeft?\"\n\n\"Ja, mijnheer.\"\n\n\"En dit niettegenstaande hij het al gezegd heeft?\"\n\n\"Zeker. Ik verlang een bepaalde beslissing. Spreek voor mij alleen\nen in mijn naam, als gij wilt.\"\n\n\"Maar ik ontmoet hem zelden; zelfs mijdt hij mij.\"\n\n\"Een reden te meer hem op te zoeken.\"\n\n\"Ik zal hem ondervragen, Ned.\"\n\n\"Wanneer?\" vroeg de Amerikaan aandringend.\n\n\"Zoodra ik hem ontmoet.\"\n\n\"Mijnheer Aronnax, wilt gij dat ik hem ga opzoeken?\"\n\n\"Neen, laat mij begaan; morgen ...,\"\n\n\"Vandaag,\" zei Ned Land.\n\n\"Goed, vandaag zal ik hem opzoeken,\" antwoordde ik, daar de Amerikaan\nmet zelf te gaan, alles zou bedorven hebben.\n\nIk bleef alleen. Toen de zaak beslist was, besloot ik er dadelijk een\neinde aan te maken. Ik heb liever dat iets achter den rug is, dan\ndat het nog geschieden moet. Ik kwam weer in mijn kamer; ik hoorde\nin die van den kapitein loopen; ik mocht dus de gelegenheid van hem\nte spreken te krijgen niet laten ontglippen. Ik klopte aan de deur,\nmaar kreeg geen antwoord. Ik klopte nog eens, en draaide toen de kruk\nom; de deur ging open. Ik trad binnen. De kapitein zat voorovergebogen\naan de tafel en had mij niet gehoord. Besloten niet heen te gaan voor\nik hem ondervraagd had, naderde ik; hij hief plotseling het hoofd op,\nfronste de wenkbrauwen en zei op ruwen roon:\n\n\"Gij hier! wat wilt gij?\"\n\n\"U spreken, kapitein\"\n\n\"Maar ik ben bezig, mijnheer, ik werk. De vrijheid, die ik u geef om\nu af te zonderen, mag ik die zelf niet hebben?\"\n\nDe ontvangst was niet zeer aanmoedigend, maar ik was besloten alles\naan te hooren, ten einde alles te beantwoorden.\n\n\"Mijnheer,\" zei ik koeltjes, \"ik heb te spreken over een zaak, die\ngeen uitstel lijdt.\"\n\n\"Welke, mijnheer?\" vroeg hij op spottenden toon. \"Hebt gij een\nontdekking gedaan, die mij nog ontgaan was? Heeft de zee u nieuwe\ngeheimen geopenbaard?\"\n\nHij was ver van de wijs, maar voordat ik kon antwoorden, wees hij\nmij op een handschrift, dat voor hem op de tafel lag, en zei op\nernstigen toon:\n\n\"Hier ligt een handschrift in verscheiden talen, mijnheer Aronnax,\nHet behelst het overzicht van mijn studi\u00ebn over de zee, en zoo God\nwil, zal het niet met mij te gronde gaan. Dit handschrift, door mij\nonderteekend, en aangevuld met de geschiedenis van mijn leven, zal in\neen hermetisch gesloten kistje worden geborgen. De laatst overlevende\nvan ons aan boord van den Nautilus, zal het in zee werpen, en dan\nkan het gaan waarheen de golven het voeren willen.\"\n\nDe naam van den man! Zijn levensgeschiedenis, door hem zelven\ngeschreven! Zijn geheim zou dus eenmaal ontsluierd worden? Maar op\ndat oogenblik zag ik in die medeeling alleen een middel om het gesprek\nte beginnen.\n\n\"Kapitein,\" antwoordde ik, \"ik kan de gedachte slechts goedkeuren,\ndie u aldus doet handelen. De vrucht uwer studi\u00ebn moet niet\nverloren gaan; maar het middel, dat gij daartoe aangrijpt, schijnt\nmij kinderachtig. Wie weet werwaarts de winden dit kistje zullen\nheenvoeren en in welke handen het zal vallen? Zoudt gij niet iets\nbeters kunnen uitdenken? Kunt gij, of kan een uwer manschappen ....\"\n\n\"Nooit, mijnheer,\" zei de kapitein, terwijl hij mij haastig in de\nrede viel.\n\n\"Maar ik en mijn makkers zijn gereed dit handschrift te bewaren,\nen als gij ons de vrijheid hergeeft....\"\n\n\"De vrijheid!\" zei kapitein Nemo, terwijl hij opstond.\n\n\"Ja, mijnheer, en het is daarover dat ik u kwam spreken. Sedert\nzeven maanden zijn wij bij u aan boord, en nu vraag ik u heden in\nnaam mijner makkers en van mij zelven, of het uw plan is ons altijd\nbij u te houden?\"\n\n\"Mijnheer Aronnax,\" zei kapitein Nemo, \"ik zal u heden hetzelfde\nantwoord geven als voor zeven maanden: hij, die in den Nautilus komt,\nverlaat hem niet meer.\"\n\n\"Het is dus slavernij, waartoe gij ons veroordeelt?\"\n\n\"Noem het zooals gij wilt.\"\n\n\"Maar de slaaf behoudt toch overal het recht om de vrijheid te\nherkrijgen! Welke ook de middelen zijn, die zich daarvoor aanbieden,\nhij mag ze allen aangrijpen.\"\n\n\"Wie weigert u ditzelfde recht?\" antwoordde Nemo. \"Heb ik er ooit\naan gedacht u door een eed aan mij te binden?\"\n\nDe kapitein keek mij aan, terwijl hij de armen over elkander sloeg.\n\n\"Mijnheer,\" zei ik, \"het zou noch in uwen, noch in mijnen smaak vallen\nom voor de tweede maal op dit onderwerp terug te komen. Maar omdat wij\ner nu eenmal mee bezig zijn, kunnen wij het ten einde toe behandelen;\nik herhaal u dat hier niet alleen sprake is van mijn persoon. Voor\nmij is studie een hulpmiddel, een krachtige afleiding, een wegslepend\niets, een hartstocht, die mij alles doet vergeten. Evenals gij ben ik\niemand, die gaarne eenzaam en vergeten leef, in de geringe verwachting\nvan eens aan het nageslacht de vruchten mijner studi\u00ebn na te laten,\ndoor middel van een kistje, dat ik aan de gril van golven en wind zou\ntoevertrouwen. In \u00e9en woord, ik kan u bewonderen en zonder verdriet\nvolgen in een rol, die ik slechts in sommige opzichten begrijp; maar\nuw leven heeft nog andere gezichtspunten, waardoor ik het beschouw,\nals omringd van moeielijkheden en geheimzinnigheden waarmede mijn\nmakkers en ik niets te maken hebben. En zelfs als ons hart voor u\nheeft kunnen kloppen, bewogen als het was door innige droefheid,\nof getroffen door grootsche of moedige daden, hebben wij zelfs het\ngeringste bewijs van dit medegevoel in ons hart moeten terugdringen,\neen medegevoel, dat het gezicht van het schoone en goede in ons opwekt,\nhetzij dit komt van een vriend of van een vijand. Welnu, het is dit\ngevoel, dat wij vreemd zijn aan al wat u betreft, dat onze toestand\nhier onhoudbaar en onmogelijk maakt, zelfs voor mij, maar vooral\nonmogelijk voor Ned Land. Ieder mensch is waard dat men aan hem denkt,\nalleen omdat hij mensch is. Hebt gij u zelven wel afgevraagd, welke\nwraakzuchtige plannen zucht naar vrijheid en afschuw van slavernij\nin een karakter als dat van den Amerikaan kunnen doen rijpen, wat\nhij kan denken, pogen, beproeven?....\"\n\nIk hield op; kapitein Nemo was opgestaan.\n\n\"Laat Ned Land al denken en beproeven wat hij wil, het kan mij niets\nschelen! Ik heb hem niet opgezocht; het is niet voor mijn genoegen\ndat ik hem aan boord houd! Wat u betreft, mijnheer Aronnax, gij\nzijt een van die menschen die alles kunnen begrijpen, zelfs het\nstilzwijgen. Ik heb u niets meer te antwoorden. Laat deze eerste\nmaal, dat gij mij over die zaak komt spreken, ook de laatste zijn,\nwant een tweede maal zou ik u zelfs niet kunnen aanhooren.\"\n\nIk ging heen. Van dien dag af was onze toestand zeer gespannen;\nik deelde ons gesprek aan mijn beide makkers mede.\n\n\"Nu weten wij,\" zei Ned, \"dat er van dien man niets te hopen is. De\nNautilus nadert Long-Island; wij zullen dus vluchten, hoe het weer\nook moge zijn.\"\n\nMaar de lucht werd hoe langer hoe dreigender; er waren voorteekenen\nvan een naderenden orkaan; het zwerk werd melkachtig wit; in plaats\nvan kleine wolkjes, rezen aan den gezichteinder dikke zwarte wolken,\nen dreven snel voort. De zee begon hol te staan en groote golven te\nvormen. De vogels verdwenen, met uitzondering van de stormvogels; de\nbarometer daalde sterk en duidde een sterke drukking van den dampkring\naan; het mengsel in het stormglas loste op door den invloed van de\nelectriciteit, waarmee de dampkring verzadigd was. De worsteling der\nelementen was aanstaande.\n\nOp den 18den Mei barstte de storm los, juist toen de Nautilus op de\nhoogte van Long-Island op eenige kilometers van New-York was. Ik kan\ndien strijd der elementen beschrijven, want in plaats van naar de\ndiepte te gaan, wilde kapitein Nemo door een onverklaarbare gril, den\nstorm aan de oppervlakte trotseeren. De wind woei uit het zuid-westen;\neerst was het een flinke bries, die met een snelheid van 15 meter in\nde seconde woei; deze vermeerderde tegen drie uren des namiddags tot\n25 meter; het was de snelheid van den storm.\n\nKapitein Nemo bleef onwrikbaar op het plat zitten. Hij had zich om\nhet midden van het lichaam vastgesjord, om door de groote golven,\ndie over hem heen sloegen, niet weggeslagen te worden. Ik was ook\nop het plat komen zitten, en had mij eveneens vastgebonden, terwijl\nik gedeeltelijk den storm, gedeeltelijk dien onvergelijkelijken man\nbewonderde, die het hoofd bood aan zulk een orkaan!\n\nDe woeste zee werd door de regenvlagen gezweept; ik zag geen\nvan de kleine golven meer, die zich in de laagte tusschen twee\ngroote gewoonlijk vormen. Niets als lange donkerkleurige baren,\nwier kruinen zich dreigend verhieven. Zij werden hoe langer hoe\nhooger, en schenen als in woede elkander te vervolgen. Nu eens lag de\nNautilus op zijde, dan stond hij recht overeind, slingerde en stampte\nverschrikkelijk. Tegen vijf uur viel de regen bij stroomen neer,\ndoch wind noch golven werden er door tot bedaren gebracht. De orkaan\nwoedde met een snelheid van 45 meter in de seconde, dat is ongeveer\n160 kilometer in het uur. Als een orkaan z\u00f3o hevig is, dan werpt\nhij huizen omver, licht daken op, verbreekt ijzeren hekken, en kan\nzelfs 24-ponders van hunne plaats brengen. En toch rechtvaardigde de\nNautilus in dien storm het gezegde van een bekwaam scheepsbouwmeester,\ndie eens zei: \"Er is geen goed gebouwd vaartuig, dat aan de woede der\nzee geen weerstand kan bieden.\" Het was geen vaste rots, waarop die\ngolven zouden breken, maar wel een stalen spil, die zich kon bewegen\nen aan een roer gehoorzaamde, en zonder tuig of masten, de woede der\nelementen straffeloos kon trotseeren.\n\nIk bekeek de vreeselijke zee\u00ebn zoo nauwkeurig als onze toestand dit\ntoeliet. Zij waren tot zelfs vijftien meter hoog, 150 tot 175 meter\nlang, en rolden voort met een snelheid van vijftien meter in de\nseconde. De watermassa en de kracht ervan nam toe met de diepte van\nhet water. Ik begreep toen welke rol de golven speelden, daar zij lucht\nopnemen en die met geweld naar de diepte der zee dringen, waar ze met\nde zuurstof dus het leven aanbrengen. De kracht van die golven heeft\nmen berekend; zij kan zich zelfs verheffen tot 27000 kilogrammen op den\nvierkanten meter; wanneer zij ergens tegen aanklotsen. Het waren zulke\nbaren, die op de Hebriden een rotsblok van 48000 kilogrammen hebben\nomvergeworpen, of die in den storm van 23 December 1864 een gedeelte\nvan de stad Yeddo omverwierpen, en met een snelheid van 200 kilometer\nin het uur, dienzelfden dag nog de kust van Amerika bereikten.\n\nGedurende den nacht nam de hevigheid van den storm nog toe. De\nbarometer daalde, evenals in 1860 op het eiland Bourbon, gedurende een\ncykloon tot 710 m.M. In de schemering zag ik aan den gezichteinder\neen groot schip, dat met den storm worstelde; het voer onder halven\nstoom, om zich op de golven overeind te houden; waarschijnlijk was\nhet een van de stoombooten van de lijn van New-York naar Liverpool\nof Havre. Het verdween weldra in de duisternis.\n\nOm tien uur 's avonds stond de hemel in vuur; vreeselijke\nbliksemstralen doorkliefden de lucht; ik kon het schitterend licht\naan de oogen niet uitstaan, terwijl kapitein Nemo het zonder blikken\nbeschouwde, en als 't ware den stormwind in zich opnam. Een vreeselijk\ngebulder vervulde de lucht; het was een geraas dat ontstond door het\ngebrul der golven, door het geloei van den storm en het ratelen der\ndonderslagen. De wind barstte aan alle kanten tegelijk los, en de\ncykloon, die in het oosten onstond, keerde daarheen door het noorden,\nwesten en zuiden terug, juist andersom als met zulke draaiende stormen\nin het zuidelijk halfrond het geval is.\n\nO, wat rechtvaardigt die Golfstroom zijn naam: het vaderland der\nstormen te zijn! Hier worden die vreeselijke cyklonen gevormd,\ndoor het verschil in de temperatuur van de luchtlagen, die boven de\nstroomen liggen.\n\nOp den regen volgde een stroom van vuur; de regendruppels veranderden\nin vurige vonken; men zou gezegd hebben dat kapitein Nemo een\nhem waardigen dood had willen sterven, en hij daarom gaarne door\nden bliksem getroffen wilde worden. Bij het ontzettend stampen en\nslingeren van den Nautilus, verhief deze zich een oogenblik met de\nvoorpunt in de lucht, en ik zag er evenals van een bliksemafleider\ntal van vonken afspringen.\n\nDood moede en bijna machteloos, kroop ik langzaam naar het luik; ik\nopende het en ging naar den salon. Toen kreeg de storm zijn grootste\nkracht; het was onmogelijk op de beenen te blijven staan. Kapitein Nemo\nkwam tegen middernacht binnen; ik hoorde dat de vergaarbakken vol water\nwerden gepompt, en de Nautilus zonk langzaam onder het vlak der zee.\n\nDoor de geopende ramen van den salon zag ik groote visschen als\nspoken schuw voorbijsnellen; enkele werden onder mijn oogen door\nden bliksem getroffen. De Nautilus daalde nog altijd; ik dacht dat\nwij op vijftien meter diepte in kalm water zouden zijn, maar neen,\nde bovenvlakte was in al te heftige beweging; wij moesten de kalmte\nin een diepte van vijftig meter opzoeken. Maar welk een rust, welk\neen kalmte heerschte ook daar! Wie zou gezegd hebben, dat op dat\noogenblik een orkaan woedde aan de oppervlakte van den Oceaan?!\n\n\n\nHOOFDSTUK XLIV\n\n47\u00b0 24' N.B. en 17\u00b0 28' O.L.\n\nDoor dien storm waren wij oostwaarts geworpen, waardoor de hoop op een\nontvluchting, naar New-York of de St. Laurens, in rook verdween. De\narme Ned was wanhopig en zonderde zich evenals kapitein Nemo af. Koen\nen ik verlieten elkander niet meer.\n\nIk heb gezegd dat de Nautilus oostwaarts was gedreven; het zou\nnauwkeuriger geweest zijn, als ik gezegd had noordoostwaarts. Gedurende\neenige dagen dwaalde ons vaartuig, dan op dan onder de golven,\nterwijl er op zee een mist hing, die voor de scheepvaart zoo\ngevaarlijk is. Deze mist ontstaat door het smelten van het ijs,\nwaardoor de dampkring zeer vochtig blijft. Hoeveel schepen zijn er\nin deze streken niet vergaan, terwijl zij de onzekere lichten aan\nde kust opzochten. Welke rampen werden niet door die dikke misten\nveroorzaakt! Hoe menig schip stiet op een klip, omdat de bemanning door\nhet gebulder van den wind de branding niet hoorde! Hoeveel schepen\nstieten niet tegen elkander, hoewel zij de lichten ontstoken hadden\nen aanhoudend door schel fluiten of klokluiden waarschuwden!\n\nDe bodem der zee geleek dan ook veel op een slagveld, waar al\nde overwonnenen waren gezonken; sommige schepen reeds oud en met\nzeeplanten begroeid, andere nog nieuw, zoodat de lichtstralen van onze\nlantaarn op het ijzer- en koperwerk weerkaatsten. Hoeveel schepen\nwaren daar niet onder, die met man en muis met een scheepslading\nlandverhuizers waren vergaan, omdat zij op die gevaarlijke plaatsen\nop riffen en banken hadden gestooten! Want sedert verscheiden jaren\nwaren er heel wat slachtoffers, gevoegd bij al hetgeen de zee reeds\nhad verzwolgen; de koninklijke Mail, de Inmann- en Montreallijnen\nhadden daartoe tal van booten geleverd; de Solway, de Isis, de\nParamata, de Hungarian, de Canadian, de Anglo-Saxon, de Humboldt, de\nUnited-States, die alle gestooten hadden, de Arctic, de Lyonnais, die\ndoor aanzeiling vergaan, de President, de Pacific, de City-of-Glasgow\ndie door onbekende oorzaken verdwenen waren; dit waren alle sombere\nwrakken, tusschen welke de Nautilus doorvoer, alsof zij tusschen een\nrij dooden doorging.\n\nDen 10den Mei waren wij tegenover de zuidelijkste punt van\nNewfoundland; de zich daar bevindende zandbank bestaat uit een\nopeenstapeling van allerlei aanslibsel van de zee, uit een verzameling\nvan de organische bestanddeelen, welke \u00f2f door den Golfstroom van\nden evenaar, \u00f2f door den koudwaterstroom, die langs de Amerikaansche\nkust gaat, van de Noordpool worden aangevoerd. Daar stapelden zich ook\ndie groote zwerfblokken op, door de ijsschollen meegesleept. D\u00e1ar is\nhet groote knekelhuis van visschen, weekdieren of z\u00f6ophyten, welke\ner met millioenen omkomen.\n\nBij die zandbank is de zee niet diep; eenige honderden vademen op zijn\nhoogst. Maar zuidwaarts wordt de diepte plotseling zeer aanzienlijk,\nnamelijk 3000 meter. Daar verbreedt zich de Golfstroom; hij verliest\nzijn snelheid en temperatuur, hij wordt een zee.\n\nOnder de massa visschen, die wij in dichte drommen voorbij de ramen\nzagen zwemmen, trokken vooral de kabeljauwen onze aandacht, die zich\nbij voorkeur op de zandbanken van Newfoundland ophouden. Men kan dezen\nkabeljauw den bergvisch noemen, want Newfoundland is niets anders dan\neen onderzeesche berg. Toen de Nautilus door de dichte scholen van\ndie dieren heenstoof, kon Koenraad de volgende opmerking niet voor\nzich houden: \"Wat! kabeljauwen! ik dacht dat ze zoo plat waren als\nbot of tong?\"\n\n\"Wat zijt gij onnoozel,\" zei ik. \"De kabeljauw is plat bij den\nkruidenier, waar ze opengesneden, platgeslagen en gedroogd als\nstokvisch voor de ramen ligt; maar in het water zijn zij rond en\njuist geschikt om te zwemmen,\"\n\n\"Ik wil het wel gelooven, mijnheer,\" antwoordde Koenraad, \"maar wat\neen zwerm, 't lijkt wel een mierennest!\"\n\n\"En er zouden er nog veel meer zijn,\" merkte ik op, \"zonder hun\nvijanden de zeeschorpioenen en de menschen. Weet gij wel hoeveel\neieren een enkel wijfje bij zich heeft?\"\n\n\"Ik zal eens goed raden,\" zei Koenraad, \"500,000.\"\n\n\"Elf millioen, mijn vriend!\"\n\n\"Elf millioen! dat geloof ik niet, of ik moet ze zelf tellen.\"\n\n\"Tel ze maar, Koen, maar gij doet beter met mij maar te\ngelooven. Bovendien vangen de Franschen, Engelschen, Hollanders,\nAmerikanen, Denen, Nooren en anderen ze bij duizenden. Men eet ze in\nverbazende massa, en zonder de wonderbaarlijke vruchtbaarheid van die\nvisschen, zou de zee weldra ontvolkt zijn. Zoo zijn er bijvoorbeeld in\nEngeland alleen 5000 schepen met 75000 zeelieden voortdurend met deze\nvischvangst bezig. Elk schip brengt er gemiddeld 4000 mede, en dat\nmaakt reeds 20 millioen. Op de kusten van Noorwegen is het hetzelfde.\"\n\n\"Goed,\" antwoordde Koenraad, \"ik geloof mijnheer, ik zal ze niet\nnatellen.\"\n\n\"Wat?\"\n\n\"De elf millioen eieren; maar ik wilde toch \u00e9en opmerking maken.\"\n\n\"Welke?\"\n\n\"Dat als alle eieren uitkwamen, vier kabeljauwen genoeg waren\nom Engeland, Amerika en Noorwegen van een voldoenden voorraad te\nvoorzien.\"\n\nTerwijl wij strijkelings over de bank van Newfoundland heen liepen,\nzag ik duidelijk de lange zetlijnen, elk met tweehonderd haken, welke\nelk schip met een paar dozijn tegelijk uithangt. Elke lijn zat aan de\noppervlakte der zee vast aan een groot stuk kurk. De Nautilus moest\nbehendig tusschen dit onderzeesche net doorvaren; doch hij bleef\nniet lang in deze streken, want het schip zette den koers voort tot\nop 42\u00b0 N.B. Het is op de hoogte van St. John, dat de onderzeesche\ntelegraafkabel aan land komt.\n\nIn plaats van verder noordwaarts te varen, ging de Nautilus meer\nnaar het oosten, alsof hij de richting van den telegraafkabel\nwilde volgen. Den 17den Mei zag ik op ongeveer 500 kilometer van\nNewfoundland, en op een diepte van 2800 meter den kabel op den grond\nliggen. Koenraad, dien ik niet gewaarschuwd had, zag het ding eerst\nvoor een reusachtige zeeslang aan, en wilde het op zijn gewone wijze\nin een klasse indeelen. Doch ik hielp hem spoedig uit zijn dwaling\nen om hem te troosten, vertelde ik hem verscheidene bijzonderheden\nvan het leggen van dien kabel.\n\nDe eerste kabel werd in 1857 en 1858 vervaardigd en gelegd; doch\nnadat men ongeveer 400 telegrammen had overgeseind, hield hij op te\nwerken. In 1883 vervaardigden de ingenieurs een nieuwen kabel van\n3400 kilometer lengte en 4500 ton zwaarte, en scheepten dien op de\nGreat-Eastern in. Den 25sten Mei bevond de Nautilus zich op een diepte\nvan 3836 meter, juist op de plaats waar deze draad gebroken was,\nwaardoor de onderneming in duigen viel; het was op 638 kilometer\nvan de Iersche kust. Men bemerkte 's middags te twee uur, dat de\ngemeenschap met Europa afgebroken was. De telegrafisten aan boord\nbesloten den kabel af te hakken, voordat men dien opvischte, en om\nelf uur 's avonds hadden zij het beschadigde gedeelte weer binnen\nboord geheschen. Men herstelde de breuk en de kabel werd opnieuw\nin zee gelaten. Maar eenige dagen later brak hij weer en kon uit de\ndiepte van den Oceaan niet weer worden opgevischt.\n\nDe Amerikanen verloren den moed niet. De moedige Cyrus Field, de\ndrijver der geheele onderneming, die er zijn geheele fortuin aan\nwaagde, opende een nieuwe inschrijving. Een nieuwe kabel werd met de\nmeeste voorzorgen vervaardigd. De geleidingsdraden waren van elkander\nafgezonderd door gutta percha, en het geheel omwoeld met werk, dat\nweer door een metalen buis werd beschermd. De Great-Eastern stak\n13 Juli 1866 weer in zee. Het werk ging goed, evenwel gebeurde er\niets dat noodlottig had kunnen worden. Verscheidene malen hadden de\ningenieurs opgemerkt, dat er kort te voren spijkers in den kabel waren\ngeslagen, om dezen van binnen te vernielen of te bederven. Kapitein\nAnderson hield een vergadering met zijn officieren en ingenieurs,\nen daar werd besloten, dat als de schuldige aan boord werd gevat,\nhij zonder vonnis in zee zou geworpen worden. Sedert dat oogenblik\nwerd de misdadige poging niet weer gewaagd.\n\nDen 23sten Juli was de Great-Eastern nog slechts op 800 kilometer\nvan Newfoundland, toen men uit Ierland de tijding overseinde van\nden wapenstilstand tusschen Pruisen en Oostenrijk, na den slag van\nSadowa. Den 27sten zag men door den nevel heen de haven van Heart's\nContent. De onderneming was gelukkig geslaagd, en het jonge Amerika\nseinde naar het oude Europa het eerst d\u00e9ze wijze woorden, welke zoo\nzelden begrepen worden: \"Eere zij God in de hoogste hemelen, en vrede\nop aarde, in de menschen een welbehagen\" (Luk. II: 14).\n\nIk verwachtte wel dat ik den telegraafkabel niet in zijn\noorspronkelijken toestand terug zou zien, zooals hij uit de fabriek\ngekomen was. De lange slang was bedekt met schelpen, en geheel bekleed\nmet een korst van steenachtige kalk, haar beschermend tegen weekdieren,\ndie er soms gaatjes in konden boren. De kabel lag stil, zonder iets te\ngevoelen van de beweging der zee, en onder een drukking, welke gunstig\nwerkt op het overbrengen der electrische vonken van Amerika naar Europa\nin 32/100 van een seconde. De kabel kan oneindig lang duren, want men\nheeft opgemerkt, dat het omkleedsel van gutta-percha beter wordt door\nhet zeewater. Bovendien ligt de kabel op dit zoo gelukkig gekozen\nplateau nimmer op zulk een diepte dat hij kan breken. De Nautilus\nvolgde hem tot op de grootste diepte, 4431 meter, en daar zag ik hem\nnog liggen, zonder dat hij gespannen scheen te zijn. Daarop naderden\nwij de plaats, waar in 1863 het ongeluk met den tweeden kabel had\nplaats gehad.\n\nDe bodem der zee vormde daar een breede vallei van 120 kilometer,\nwaarin men den Montblanc had kunnen plaatsen, zonder dat dan de top\nnog boven het vlak der zee had uitgestoken. In het oosten wordt deze\nvallei afgesloten door een steilen muur van 2000 meter hoog. Wij\nkwamen er den 28sten Mei, en de Nautilus bevond zich toen op niet\nmeer dan 150 kilometer afstand van Ierland. Zou kapitein Nemo nog\nverder opwaarts varen, om in de nabijheid van Groot Britanni\u00eb te\nkomen? Neen. Tot mijn verbazing wendde hij den steven zuidwaarts,\nen voer weer naar de Europeesche zee\u00ebn. Een oogenblik zag ik kaap\nClear en den vuurtoren der Fastnetrots, die als baken dient voor de\nduizenden schepen van Glasgow en Liverpool.\n\nEen belangrijke vraag deed zich toen voor mij voor: zou de\nNautilus zich in het Kanaal durven wagen? Ned Land, die weer voor\nden dag was gekomen, sedert wij het land waren genaderd, deed mij\nhonderden vragen. Wat kon ik hem antwoorden? Kapitein Nemo bleef\nonzichtbaar. Nadat hij den Amerikaan even de kusten van zijn vaderland\nhad laten zien, wilde hij mij misschien die van Frankrijk even toonen.\n\nOndertusschen voer de Nautilus steeds zuidwaarts. Op 30 Mei hadden\nwij Landsend en de Sorling-eilanden in het gezicht. Als Nemo het\nKanaal wilde binnengaan, moest hij oostwaarts varen; doch hij deed\nhet niet. Gedurende den 31sten Mei beschreef de Nautilus een menigte\nkringen, welke mij zeer nieuwsgierig maakten. Hij scheen een plaats\nop te zoeken, die hij slechts met moeite kon vinden. Om twaalf uur nam\nde kapitein zelf zonshoogte, maar zei niets; hij scheen somberder dan\nooit. Wat kon hem zoo treurig stemmen? Was het de nabijheid van het\nEuropeesche strand? Herinnerde hij zich zijn vaderland? Wat gevoelde\nhij dan? Berouw of smart? Lang hield mij deze gedachte bezig, en ik\nhad als 't ware een voorgevoel, dat het toeval mij binnenkort het\ngeheim van den kapitein zou doen ontdekken.\n\nDen volgenden dag, 31 Mei, deed de Nautilus nog hetzelfde. Het was\nduidelijk dat hij een bepaald punt van den Oceaan opzocht. Kapitein\nNemo kwam zonshoogte nemen, evenals hij den vorigen dag gedaan had; de\nzee was kalm, de hemel helder. Acht kilometer oostwaarts van ons zag\nik een groot stoomschip aan den gezichteinder; het toonde geen vlag,\nzoodat ik niet kon zien tot welke natie het behoorde. Kapitein Nemo nam\neenige minuten v\u00f3ordat de zon door den meridiaan ging, zijn sextant\nen keek met de grootste oplettendheid; de kalmte der zee maakte zijn\nwaarnemingen des te gemakkelijker. De Nautilus lag onbeweeglijk, en\nslingerde of stootte niet. Ik stond op dat oogenblik op het plat. Toen\nde waarneming was afgeloopen, zei de kapitein slechts:\n\n\"Hier is het!\"'\n\nHij ging door het luik naar beneden. Had hij het stoomschip gezien,\ndat langzamer liep en ons scheen te naderen? Ik zou het niet kunnen\nzeggen. Ik kwam in den salon; de luiken gingen dicht, en ik hoorde het\nwater in de vergaarbakken stroomen. De Nautilus begon te zakken. Eenige\nminuten later bleef hij op een diepte van 833 meter op den bodem\nder zee rusten. Het licht aan de zoldering van den salon ging uit,\nde ramen werden geopend, en door het glas zag ik het zeewater op een\nhalven kilometer in de rondte sterk door onze lantaarn verlicht.\n\nAan bakboordzijde bespeurde ik mets als het oneindig stille water;\naan stuurboord echter zag ik iets zeer groots in de hoogte steken, dat\nmijn aandacht trok. Men zou gezegd hebben, dat het bouwvallen waren,\nbegraven onder een massa witte schelpen, welke deze als een sneeuwkleed\noverdekten. Toen ik die massa nauwkeuriger bekeek, meende ik de vormen\nvan een schip te herkennen, waarvan de masten gedeeltelijk gebroken\nwaren, en dat met den voorsteven het eerst moest gezonken zijn. Dit\nongeluk had zeker al zeer lang geleden plaats gehad. Dit wrak, als het\nware omkorst door de uit de zee afgescheiden kalk, moest daar al heel\nwat jaren op den bodem van den Oceaan gerust hebben. Welk schip was\ndit? Waarom bezocht de Nautilus dat graf? Was het dan geen schipbreuk\nwaardoor dit schip te gronde was gegaan? Ik wist niet wat ik er van\ndenken moest, toen ik vlak naast mij den kapitein met langzame stem\nhet volgende hoorde zeggen:\n\n\"Vroeger heette dat schip de Marseillais; het had 74 stukken en liep\nin 1762 van stapel. In 1788 streed het op 13 Augustus, onder kapitein\nLa Poype-Vertrieux, dapper tegen de Preston. Op 4 Juli 1774 woonde\nhet met het eskader van den admiraal d'Estaing de inneming bij van\nGrenada; in 1781 nam het op 5 September deel aan het gevecht, door\ngraaf de Grasse in de Chesapeakbaai geleverd. In 1794 veranderde de\nregeering der Fransche republiek den naam van het schip. Den 16den\nApril van hetzelfde jaar voegde het zich te Brest bij het eskader\nvan Villaret-Joyeuse, die in last had een konvooi met graan te\nbegeleiden, dat onder den admiraal van Stabel uit Amerika kwam. Op\n11 en 12 Februari van het jaar II ontmoette dit eskader de Engelsche\nschepen. Het is heden de 13de Prairial, 1 Juni 1868, mijnheer. Het is\nvandaag juist 74 jaar geleden, dat op deze zelfde plaats, op 47\u00b0 24'\nN.B. en 17\u00b0 28' O.L., dit schip na een heldhaftigen strijd zijn drie\nmasten verloor, dat het water in het ruim binnendrong, dat een derde\nvan de bemanning buiten gevecht gesteld was, doch dat het liever met\nzijn 258 zeelieden wilde zinken dan zich overgeven! De vlag werd op\nden achtersteven vastgespijkerd en het slagschip verdween onder de\ngolven met den kreet: 'Leve de republiek.'\"\n\n\"De Vengeur!\" riep ik.\n\n\"Juist mijnheer, de Vengeur! Een schoone naam!\" mompelde kapitein Nemo,\nterwijl hij de armen over elkander kruiste.\n\n\nHOOFDSTUK XLV\n\nEen zoenoffer.\n\nDeze wijze van spreken, het onverwachte van dit tooneel, het kalm\nverhaal van het schip, dat met zijn vaderlandslievende bemanning\ngezonken was, de ontroering, waarmede de zonderlinge man de laatste\nwoorden had uitgesproken, de naam van den Vengeur, welks beteekenis\nmij niet kon ontsnappen, alles vereenigde zich om mij te treffen. Ik\nhad de oogen van den kapitein niet afgewend. Hij had de handen\nvoor zich uitgestrekt en beschouwde met een vurig oog het beroemde\nwrak. Misschien zou ik nimmer te weten komen wie hij was, waar hij\nvandaan kwam en waar hij heenging; maar ik zag meer en meer den mensch\nzich uit den geleerde ontwikkelen. Het was geen gewone menschenhaat,\ndie den kapitein en zijn makkers in den Nautilus hield opgesloten,\nmaar een monsterachtige of verheven haat, dien de tijd niet kon\nverzwakken. Zocht deze haat zich te wreken? Dit zou de toekomst mij\nweldra ophelderen.\n\nDe Nautilus steeg ondertusschen weer langzaam naar de oppervlakte,\nen ik zag de onduidelijke vormen van den Vengeur verdwijnen. Weldra\nbemerkte ik door een geringe schommeling dat wij aan de oppervlakte\nwaren. Op dit oogenblik hoorde ik een doffen knal. Ik keek den kapitein\naan, deze bewoog zich niet.\n\n\"Kapitein?\" vroeg ik.\n\nHij antwoordde niet.\n\nIk verliet hem en ging naar het plat, waar Koen en de Amerikaan\nreeds waren.\n\n\"Waar komt die knal vandaan?\" vroeg ik.\n\nIk keek in de richting van het schip dat ik reeds had opgemerkt. Het\nwas nabij den Nautilus gekomen en ik kon zien dat het hard aanstoomde;\nhet was nog maar zes kilometer van ons af.\n\n\"Een kanonschot,\" antwoordde Ned Land.\n\n\"Als ik het tuig en de kleine masten bezie,\" zei de Amerikaan \"dan zou\nik wedden dat het een oorlogschip is. Ik wou dat het naar ons toe kwam,\nen dezen vervloekten Nautilus, als 't noodig was, in den grond boorde.\"\n\n\"Vriend Ned,\" zei Koenraad, \"wat kan het den Nautilus voor kwaad\ndoen? Zal dat schip ons onder water aanvallen? Zal het ons onder in\nzee beschieten?\"\n\n\"Zeg eens, Ned,\" vroeg ik, \"kun jij zien aan welke natie dit schip\nbehoort?\"\n\nDe Amerikaan trok de wenkbrauwen samen, kneep de oogleden op elkander\nen de oogen half dicht, en keek eenige oogenblikken zoo scherp als\nhij kon naar het schip.\n\n\"Neen, mijnheer,\" antwoordde hij, \"ik kan het niet zien. Het heeft\ngeen vlag in top, maar ik kan u verzekeren, dat het een oorlogschip\nis, want een lange wimpel waait van den grooten mast.\"\n\nGedurende een kwartier bekeken wij het vaartuig, dat naar ons\ntoekwam. Ik kon evenwel niet gelooven, dat het op dien afstand den\nNautilus had herkend, noch veel minder dus dat het wist wat dit voor\neen onderzeesch werktuig was. Weldra vertelde de Amerikaan mij, dat het\neen groote gepantserde, met een spoor gewapende tweedekker was. Een\ndikke rookwolk steeg uit de beide schoorsteenen op. De gereefde\nzeilen zaten op de ra's vastgebonden; het vertoonde geen vlag. De\nafstand verhinderde ons de kieur van den wimpel te onderscheiden,\ndie als een dun lintje in de lucht wapperde. Het naderde met groote\nsnelheid. Als kapitein Nemo het schip liet naderen, bood zich een\nkans tot redding aan.\n\n\"Mijnheer,\" zei Ned Land, \"als dit schip ons op \u00e9en kilometer afstands\nvoorbijkomt, spring ik in zee, en noodig u uit hetzelfde te doen.\"\n\nIk antwoordde niets op het voorstel van den Amerikaan, en ik ging\nvoort met het schip te bekijken, dat zichtbaar grooter werd. Of het\neen Engelschman, Franschman, Amerikaan of Rus was, het is zeker,\ndat het ons goed zou opnemen, als wij het konden bereiken.\n\n\"Mijnheer zal zich wel willen herinneren,\" zei Koenraad toen, \"dat\nwij nog al iets van zwemmen kennen. Hij kan zich op mij verlaten om\nhem naar dit schip te sturen, als hij het goedvindt om vriend Ned\nte volgen.\"\n\nIk wilde antwoorden, toen een lichte witte rookwolk uit een van de\nzijden van het schip te voorschijn kwam, doch eenige seconden later\nspoot het water door toedoen van een zwaar vallend voorwerp over de\nachterplecht van den Nautilus en nog iets later trof een knal mijn oor.\n\n\"Wat? schieten zij op ons!\" riep ik.\n\n\"Brave lui!\" mompelde de Amerikaan.\n\n\"Zij zien ons dus niet voor schipbreukelingen aan op een vlot!\"\n\n\"Als mijnheer het niet kwalijk neemt....\"\n\n\"Mooi,\" riep Ned, terwijl hij het water van zich afschudde, waarmee\neen nieuwe kogel hem bespat had.\n\n\"Als mijnheer het niet kwalijk neemt, hebben zij den eenhoorn herkend,\nen zij schieten op hem!\"\n\n\"Maar zij kunnen toch zien, dat zij met menschen te doen hebben,\"\nantwoordde ik.\n\n\"Het is misschien juist daarom!\" hernam Ned Land, terwijl hij mij\naankeek.\n\nHet werd in mijn geest plotseling helder; zonder twijfel wist men nu\nwaaraan men zich met het bestaan van het zoogenaamde monster houden\nmoest. Zonder twijfel had kapitein Farragut van de Abraham Lincoln,\ntoen hij er zoo dicht bij was en de Amerikaan er met den harpoen\nnaar wierp, gezien dat de eenhoorn een onderzeesch schip was, dat\nveel gevaarlijker kon zijn dan een bovennatuurlijk zeemonster. Ja,\nzoo moest het zijn en overal vervolgde men nu zonder twijfel dit\nverschrikkelijk vernielingswerktuig.\n\nHet was inderdaad verschrikkelijk als kapitein Nemo, zooals men\nwel veronderstellen kon, den Nautilus gebruikte als een werktuig\ntot wraakoefening. Had hij ook in dien nacht, toen hij ons in den\nIndischen Oceaan in onze hut opsloot, geen schip aangevallen? Was die\nop het koralen kerkhof begraven man geen slachtoffer geweest van een\nschok door den Nautilus teweeggebracht? Ja, ik herhaal het; zoo moest\nhet zijn. Een deel van het geheimzinnig leven van kapitein Nemo werd\ndaardoor ontsluierd. En indien men al niet kon ontdekken wie hij was,\ndan vervolgden de tegen hem verbonden nati\u00ebn niet meer een denkbeeldig\nwezen, maar een man, die hun een onverzoenlijken haat had gezworen.\n\nHet geheele vreeselijk verleden kwam mij weer voor den geest. In\nplaats van vrienden op het naderend schip te ontmoeten, konden wij\ner alleen vijanden zonder genade op aantreffen.\n\nOndertusschen regende het kogels rondom ons. Eenige troffen slechts\neven de oppervlakte der zee, en sprongen dan op opzettenden afstand\nweg. Maar geen enkele trof den Nautilus. Het gepantserde vaartuig\nwas nog maar drie kilometer van ons af. Niettegenstaande het hevig\nkanonvuur verscheen de kapitein niet op het plat, en als toch een van\ndie kegelvormige kogels den Nautilus vlak op een der platen getroffen\nhad, zou dit noodlottig hebben kunnen worden.\n\nToen zei de Amerikaan:\n\n\"Mijnheer, wij moeten alles beproeven om uit dien ellendigen toestand\nte geraken. Laten wij seinen geven! Duizend duivels, men zal misschien\ndan toch begrijpen dat wij eerlijke lieden zijn!\"\n\nNed Land nam zijn zakdoek om er mee in de lucht te zwaaien; doch\nnauwelijks had hij dien ontplooid, of een ijzeren hand wierp hem,\nniettenstaande Neds verbazende sterkte, tegen den grond.\n\n\"Ellendeling!\" riep de kapitein, \"wil je dan dat ik je op de spoor\nvan den Nautilus vastspijker, voordat ik dat schip aangrijp?\"\n\nKapitein Nemo was vreeselijk om aan te hooren, doch nog\nverschrikkelijker om aan te zien. Zijn gelaat was doodsbleek van woede;\nzijn oogen waren verschrikkelijk samengetrokken; hij sprak niet meer,\nhij brulde; hij stond daar voorover gebukt en drukte den Amerikaan\nbijna in elkander. Eindelijk liet hij hem los, en zich naar het\noorlogschip wendend, waarvan de kogels om hem heen regenden, riep\nhij met krachtige stem:\n\n\"O, je weet wie ik ben, vervloekt schip, ik heb je vlag niet te zien\nen te herkennen! Zie, ik zal je de mijne toonen!\" En kapitein Nemo\nontrolde voor op het plat een zwarte vlag, gelijk aan die, welke hij\naan de Zuidpool geplant had.\n\nOp dit oogenblik raakte een kogel het bekleedsel van den Nautilus,\nechter zonder het te beschadigen, en sprong dicht bij den kapitein\nterug in zee. Deze trok de schouders op en zei toen kortaf tegen mij:\n\n\"Ga naar beneden met uw makkers!\"\n\n\"Mijnheer!\" riep ik, \"wilt gij dit schip aanvallen?\"\n\n\"Ik ga het in den grond boren, mijnheer.\"\n\n\"Dat zult gij niet.\"\n\n\"Ik zal het wel doen,\" antwoordde de kapitein koeltjes. \"Krijg het\nniet in uw hoofd, om mij te beoordeelen, mijnheer. Het noodlot toont\nu iets, wat gij niet moest zien. De aanval is begonnen, de verdediging\nzal verschrikkelijk zijn. Ga naar binnen.\"\n\n\"Welk schip is het?\"\n\n\"Weet gij dat niet? des te beter, dan zal ten minste de herkomst er\nvan een geheim voor u blijven. Ga naar beneden!\"\n\nWij konden niets anders doen dan gehoorzamen. Een vijftiental matrozen\nvan den Nautilus omringden den kapitein en beschouwden het naderend\nvaartuig met een onverzoenlijk gevoel van haat. Men begreep, dat\ndezelfde dorst naar wraak hen allen bezielde; ik ging naar beneden! op\nhet oogenblik dat een nieuwe kogel weer op den Nautilus afsprong,\nen hoorde den kapitein roepen:\n\n\"Schiet, dwaas vaartuig! Verspil nutteloos je kogels! Je zult aan\nde spoor van den Nautilus niet ontsnappen. Maar hier moet je niet te\ngronde gaan! Ik wil niet dat je wrak op dezelfde plaats ligt als dat\nvan den roemrijken Vengeur!\"'\n\nIk ging weer naar mijn kamer; de kapitein en de stuurman waren op het\nplat gebleven. De schroef werd in beweging gebracht en de Nautilus\nverwijderde zich met groote snelheid, om buiten het bereik der kogels\nte komen. Doch de vervolging duurde voort, en kapitein Nemo vergenoegde\nzich toen met den afstand in het oog te houden.\n\nTegen vier uur des namiddags kon ik het ongeduld en de onrust, die\nmij kwelden, niet meer bedwingen, en ik ging naar de middeltrap. Het\nluik stond open, ik waagde mij op het plat. De kapitein liep er in\nontroering heen en weer. Hij keek naar het schip, dat op vijf of\nzes kilometer onder den wind van ons afbleef. Hij draaide er als een\nwild dier omheen, en het oostwaarts achter zich aanlokkend, liet hij\nzich vervolgen. Evenwel viel hij niet aan; misschien aarzelde hij\nnog. Ik wilde een laatste poging aanwenden; maar nauwelijks had ik\nden mond opengedaan, of hij legde mij het zwijgen op, door te zeggen:\n\"Ik ben de rechtvaardigheid, ik ben het recht! Ik ben de verdrukte,\ndaar is de onderdrukker! Daardoor is al wat ik heb liefgehad, bemind\nen ge\u00eberd, vernietigd; vaderland, vrouw, kinderen, vader en moeder! Al\nwat ik haat is daar v\u00f3or mij. Zwijg dus!\"\n\nIk wierp een laatsten blik op het schip, dat de snelheid\nvermeerderde. Daarna ging ik weer naar Koenraad en Ned Land.\n\n\"Wij zullen vluchten!\" zei ik.\n\n\"Goed,\" antwoordde Ned! \"maar wat is het voor een schip?\"\n\n\"Ik weet het niet; maar waar het ook vandaan zij, v\u00f3\u00f3r middernacht\nis het in den grond geboord. In allen gevalle is het beter met dit\nschip te zinken, dan deelgenooten te zijn van een wraak, waarvan wij\nde billijkheid niet kunnen beoordeelen!\"\n\n\"Zoo denk ik er ook over,\" antwoordde Ned Land bedaard. \"Wij moeten\nden nacht afwachten.\"\n\nDe nacht kwam. Er heerschte doodelijke stilte aan boord. Het kompas\ndeed ons zien, dat de Nautilus niet van richting veranderd was. Ik\nhoorde het geraas van de schroef, die zich met groote regelmatigheid\nbewoog. Het vaartuig bleef op de oppervlakte, en een lichte deining\ndeed het heen en weder schommelen. Mijn makkers en ik hadden besloten\nom te vluchten, op het oogenblik dat het schip dicht genoeg bij\nwas, hetzij om ons te hooren, hetzij om ons te zien, want de maan,\ndie over drie dagen vol moest zijn, stond helder aan den hemel. Als\nwij maar eerst aan boord van het schip waren, zouden wij, als wij\nden slag, waar het mede bedreigd werd, niet konden afwenden, alles\ndoen wat in ons vermogen stond en de omstandigheden ons zouden\nveroorloven. Verscheidene malen meende ik dat de Nautilus zich\ngereed maakte tot den aanval, maar hij vergenoegde zich met zijn\nvijand te laten naderen, en dan zette hij na weinige oogenblikken\nzijn vlucht voort.\n\nEen gedeelte van den nacht ging voorbij, zonder dat er iets\nvoorviel. Wij loerden op een gelegenheid om ons plan te volbrengen. Wij\nspraken weinig, want wij waren te ontroerd. Ned Land had wel in zee\nwillen springen. Ik dwong hem te wachten. Volgens mijn gevoelen zou\nde Nautilus den tweedekker op de oppervlakte aanvallen, en dan ware\nhet niet alleen mogelijk, maar zelf gemakkelijk om te vluchten. Om\ndrie uur 's morgens ging ik vol ongerustheid naar het plat; kapitein\nNemo had het niet verlaten; hij stond overeind, voorop, bij zijn vlag,\nwelke een zacht koeltje boven zijn hoofd deed wapperen. Hij verloor\nhet schip niet uit het oog. Zijn buitengewoon scherpe blik scheen\nhet aan te trekken, te begoochelen, en zekerder met zich mee te\nsleepen, dan dat hij het op sleeptouw had. De maan was toen op haar\ngrootste hoogte. Jupiter kwam in het oosten op. Te midden van die\nstille natuur wedijverden lucht en zee in kalmte, en de nachtvorstin\nliet haar stralen schitteren in den schoonsten spiegel, waarin hare\nstralen ooit weerkaatst hadden. En als ik dacht aan deze kalmte der\nelementen, en deze vergeleek met al den hartstocht en gramschap,\ndie in den onbegrijpelijken Nautilus waren opgesloten, dan voelde ik\neen rilling door mijn leden gaan.\n\nHet schip bleef op twee kilometer afstands. Het was naderbij gekomen,\naltijd vooruitstoomende in de richting van dien lichtglans, die de\ntegenwoordigheid van den Nautilus aanduidde. Ik zag het groene en\nroode seinlicht der stoomboot, en de helderwitte lantaarn, die aan\nden fokkemast hing. Het tuig werd door den maneschijn slechts flauw\nin zee teruggekaatst, en ik kon zien, dat het de vuren vreeselijk\nopstookte. Een menigte vonken, stukjes brandende kool, vlogen uit de\nschoorsteenen als sterren door de lucht.\n\nIk bleef tot zes uur 's morgens op het plat, zonder dat de kapitein\nmij scheen gezien te hebben. Het schip hield op anderhalven kilometer\nachter ons, en met het krieken van den dag opende het opnieuw zijn\nkanonvuur. Het oogenblik kon niet ver meer af zijn, dat de Nautilus\nzijn vijand zou aanvallen en mijn makkers en ik den man, dien ik\nniet durfde beoordeelen, voor altijd zouden verlaten. Ik wilde\nnaar beneden gaan, om hen te waarschuwen, toen de stuurman op het\nplat kwam; verscheiden matrozen kwamen mee. Kapitein Nemo zag hen\nniet, of wilde ze niet zien. Er werden eenige toebereidselen voor\nhet gevecht gemaakt; deze waren zeer eenvoudig. De leuning om het\nplat werd neergeslagen, eveneens werden de lantaarn en het uitstek\nvan den stuurstoel naar binnengeschoven, zoodat zij niet boven het\nbuitenkleedsel van den Nautilus uitstaken: op de oppervlakte van den\nlangen ijzeren cylinder stak niets meer uit, wat in de beweging kon\nhinderen. Ik ging weer naar den salon. De Nautilus dreef altijd boven;\nhet zeewater werd door de morgenschemering reeds eenigszins verlicht;\nbij de deining der golven werden de ramen van den salon van tijd tot\ntijd rood gekleurd door de stralen der opkomende zon. De vreeselijke\ndag van 2 Juni brak aan. Om vijf uur wees de log, dat de Nautilus zijn\nsnelheid verminderde, ik begreep dat hij het stoomschip liet naderen;\ndaarenboven konden wij de kanonschoten duidelijker hooren. De kogels\nvielen in het water en drongen daar met zonderling gesis in door.\n\n\"Vrienden,\" zei ik, \"het oogenblik is gekomen, een handdruk, en God\nhelpe ons!\"\n\nNed Land was vastberaden, Koenraad kalm, ik zenuwachtig, ik kon mij\nternauwernood inhouden.\n\nWij gingen in de bibliotheek. Op het oogenblik dat ik de deur opende,\ndie naar de middeltrap geleidde, hoorde ik het luik plotseling\ntoeslaan. De Amerikaan vloog de trap op, doch ik hield hem tegen. Een\nwelbekend gesis deed ons hooren, dat het water in de vergaarbakken werd\ngepompt. Inderdaad, weinige oogenblikken daarna was de Nautilus eenige\nnieters onder het vlak der zee gezonken. Ik begreep die beweging. Het\nwas te laat om te handelen. De Nautilus dacht er niet aan om den\ntweedekker in zijn ondoordringbaar pantser te treffen, maar wel onder\nde waterlijn, waar de metalen huid het houtwerk niet meer beschermde.\n\nWij waren opnieuw opgesloten en gedwongen getuigen van het treurspel\ndat zou aanvangen. Bovendien hadden wij nauwelijks tijd om na te\ndenken. In mijn kamer gevlucht, keken wij elkander aan zonder een\nwoord te spreken. Mijn geest was geheel verstomd; ik kon niet meer\ndenken; ik was in den vreeselijken toestand, die een ontzettende\nuitbarsting vooraf gaat! Ik hoorde, ik luisterde; ik was geheel en al\ngehoor! Evenwel nam de snelheid van den Nautilus sterk toe; hij nam\nop die wijze zijn aanloop; het geheele vaartuig trilde. Plotseling gaf\nik een schreeuw! Een betrekkelijk geringe schok had plaats. Ik voelde\nde doordringende kracht van de spoor; ik hoorde gekraak en geknars;\nmaar de Nautilus, door groote kracht voortgestuwd, ging door het\nschip heen als een mes door een stuk deeg! Ik kon het niet langer\nuitstaan. Ontsteld en geheel ontdaan, vloog ik mijn kamer uit en den\nsalon binnen. Daar was kapitein Nemo; zwijgend, somber, onverzoenlijk\nzag hij door het raam aan bakboordzijde. Een groote massa zonk in\nhet water en om niets van den doodstrijd te verliezen, daalde de\nNautilus met het schip naar de diepte. Op tien meter afstands zag ik\nde doorboorde kiel, waar het water met donderend geweld binnendrong;\ndaarna de beide rijen geschutpoorten en de verschansingen. Het dek\nwas vol zwarte gedaanten, die in doodsangst heen en weer liepen. Het\nwater rees; de ongelukkigen vlogen in het want, grepen zich aan de\nmasten vast, wrongen nog onder water de handen. Het was een menschelijk\nmierennest, dat plotseling door de zee werd verzwolgen!\n\nVerstijfd van schrik, stom van angst, rezen mij de haren te berge;\nik had de oogen wijd opengespalkt, haalde ter nauwernood adem, ik kon\ngeen geluid geven en keek toe! Een onweerstaanbare aantrekkingskracht\ndwong mij voor het raam te blijven staan!\n\nHet kolossale schip zonk langzaam. De Nautilus volgde het en bespiedde\nal zijn bewegingen; plotseling had er een ontploffing plaats. De\nsamengeperste lucht deed het dek openbarsten, alsof de kruitkamer\nvuur had gevat. Het water werd z\u00f3o teruggeslagen, dat de Nautilus er\ndoor op zijde werd geduwd. Toen zonk het ongelukkige schip sneller;\nde masten daalden vol slachtoffers onder water, daarna de ra's,\ndie bogen onder de menigte schepelingen, en eindelijk de top van den\ngrooten mast. Toen verdween de sombere massa, en daarmee al de lijken,\ndie in een ontzettend zog werden meegesleept.\n\nIk keerde mij naar den kapitein. De vreeselijke rechter,\nwezenlijke aartsengel van den haat, staarde nog altijd naar zijn\nslachtoffers. Toen alles gedaan was, ging kapitein Nemo naar zijn\nkamer en trad die binnen. Ik volgde hem met de oogen.\n\nOp den wand, recht voor mij uit, zag ik onder de portretten zijner\nhelden, de afbeeldsels van een nog jonge vrouw en twee kleine\nkinderen. Kapitein Nemo zag ze eenige oogenblikken aan, stak toen\nde armen er naar uit, en barstte in snikken uit, terwijl hij op zijn\nknie\u00ebn viel.\n\n\nHOOFDSTUK XLVI\n\nDe laatste woorden van Kapitein Nemo.\n\nDe ramen waren dichtgeschoven, maar het licht scheen niet weer in\nden salon. In het binnenste van den Nautilus heerschte stilte en\nduisternis. Wij verlieten deze vreeselijke plek op honderd meter\nonder water met een verbazende snelheid. Waar gingen wij heen? Naar\nhet noorden of naar het zuiden? Waarheen vluchtte die man, na zulk\neen vreeselijke wraak te hebben genomen?\n\nIk was naar mijn kamer gegaan, waar ik Ned Land en Koenraad\nstilzwijgend bij elkander zag zitten. Ik gevoelde nu een\nonoverkomelijken afkeer van kapitein Nemo. Wat hij ook van de menschen\nte lijden had gehad, toch had hij geen recht om z\u00f3o te vergelden. Ik\nhad mij, zoo geen medeplichtige, ten minste getuige van zijn wraak\ngemaakt! Dit was reeds te veel.\n\nOm elf uur verscheen weer het electrisch licht. Ik ging in den salon;\ndeze was verlaten. Ik raadpleegde verschillende instrumenten. De\nNautilus voer naar het noorden met een snelheid van vijfentwintig\nkilometer in het uur, dan eens op, dan tien meter onder de zee. Op\nde kaart ziende, bemerkte ik dat wij door het Kanaal met een\nonvergelijkelijke snelheid naar de Noordzee liepen. Wij voeren zoo\nsnel, dat ik nauwelijks de menigte visschen kon onderscheiden, tusschen\nwelke wij doorvlogen, 's Avonds hadden wij 300 kilometer afgelegd;\nhet werd duister en de zee was somber, totdat de maan opkwam. Ik ging\nnaar mijn kamer, doch kon niet slapen, want ik werd door benauwde\ndroomen gekweld; telkens kwam mij dat vreeselijk vernielingstooneel\nvoor den geest.\n\nWie zou kunnen zeggen, waar ons de Nautilus in dien Oceaan sedert dat\noogenblik heensleepte? Altijd met een onberekenbare snelheid! Altijd\nte midden van een dikken noordschen mist! Waren wij bij Spitsbergen of\nbij Nova Zembla? Voeren wij door onbekende zee\u00ebn, door de Witte Zee,\ndie van Kara of de golf van Obi, langs de bijna niet bekende kust\nvan noordelijk Azi\u00eb? Ik kan het niet zeggen; ik kon den tijd die er\nverliep, niet berekenen; de klokken aan boord stonden stil. Het scheen,\ndat evenals in de poolstreken, nacht en dag elkander niet meer geregeld\nopvolgden. Ik voelde mij in een vreemde wereld rondvoeren; ieder\noogenblik verwachtte ik een menschelijk wezen te zien verschijnen,\ndat grooter dan eenig sterveling, zich voor den waterval zou stellen,\ndie den toegang tot de noordpool verhindert.\n\nIk reken (maar misschien bedrieg ik mij) dat deze zwerftocht van\nden Nautilus vijftien of twintig dagen aanhield, en ik weet niet\nhoe lang hij nog zou geduurd hebben, zonder het ongeluk, dat er\neen einde aan maakte. Er was van kapitein Nemo geen sprake meer;\nevenmin van zijn stuurman. Wij zagen niemand van de bemanning; de\nNautilus voer bijna aanhoudend onder water; als wij boven kwamen om\nde lucht te ververschen, opende en sloot het luik zich als 't ware\nvan zelf. Op de kaart werd geen enkele aanteekening meer gemaakt;\nik wist niet waar wij waren.\n\nIk moet ook zeggen, dat de Amerikaan, die zijn krachten en geduld\nscheen verloren te hebben, niet meer te voorschijn kwam. Koenraad kon\ngeen enkel woord uit hem krijgen, en vreesde dat hij in een aanval\nvan woede, of onder den indruk van een vreeselijk heimwee, de hand\naan zich zelven zou slaan. Hij bewaakte hem dus voortdurend met de\ngrootste bezorgdheid.\n\nMen begrijpt, dat onder die omstandigheden onze toestand niet meer\nhoudbaar was.\n\nEens op een morgen (ik weet niet welke dag het was) zat ik nog\nzeer vroeg in droeve gepeinzen verzonken; toen ik opkeek, stond Ned\nLand v\u00f3\u00f3r mij, en ik hoorde hem met zachte stem zeggen: \"Wij zullen\nvluchten.\"\n\nIk stond op. \"Wanneer vluchten wij?\" vroeg ik.\n\n\"Van nacht. Men schijnt aan boord niet meer te waken; men zou zeggen\ndat ze allen verslagen zijn. Zult gij u gereed houden, mijnheer?\"\n\n\"Ja, maar waar zijn wij?\"\n\n\"In het gezicht van land, dat ik van morgen door den nevel heen op\ntwintig kilometer in het oosten gezien heb.\"\n\n\"Welk land is het?\"\n\n\"Ik weet het niet, maar wat het ook zijn moge, wij zullen er heen\nvluchten.\"\n\n\"Ja, Ned. Ja, wij zullen van nacht aan den haal gaan, al moest de\nzee ons ook verzwelgen.\"\n\n\"De zee staat hol, het waait hard, maar ik ben niet bang om twintig\nkilometer in de kleine sloep van den Nautilus af te leggen; zonder\ndat de bemanning het gemerkt heeft, heb ik er eenige levensmiddelen\nen een paar flesschen water in verborgen.\"\n\n\"Ik zal u volgen.\"\n\n\"Bovendien,\" voegde de Amerikaan er bij, \"als ik overvallen word,\nverdedig ik mij en steek mij dood.\"\n\n\"Wij zullen te zamen sterven, Ned.\"\n\nIk was tot alles besloten. De Amerikaan verliet mij, ik ging naar\nhet plat, waarop ik door den zwaren golfslag ter nauwernood kon\nblijven staan. De zee stond dreigend, maar omdat daar achter dien\nnevel land lag, moesten wij vluchten. Wij moesten geen dag, geen uur\nzelfs verliezen.\n\nIk kwam weer in den salon, waar ik tegelijk vreesde en toch verlangde\nom den kapitein te ontmoeten; ik wilde hem nog wel eens zien, en dan\nweer wilde ik dit niet. Wat zou ik hem gezegd hebben? Kon ik het\nonwillekeurig afgrijzen verbergen, dat hij mij inboezemde? Neen,\nhet was beter, dat ik hem niet meer zag; het was beter hem te\nvergeten! En toch....\n\nWat duurde die laatste dag, dat ik aan boord van den Nautilus zou\nblijven, lang. Ik bleef alleen. Ned Land en Koenraad ontweken mij,\nuit vrees van zich te verraden.\n\nIk at om zes uur, doch had geen honger; ik deed moeite om wat te eten,\nhoewel het met tegenzin geschiedde, daar ik mij wilde versterken. Om\nhalf zeven kwam Ned Land in mijn kamer, en zei:\n\n\"Wij zullen elkander v\u00f3\u00f3r ons vertrek niet terug zien. Om tien uur is\nde maan nog niet op, daarom zullen wij dan van de duisternis gebruik\nmaken; kom dan in de sloep; Koen en ik wachten u daar.\"\n\nDaarom ging de Amerikaan de deur uit, zonder mij tijd te gunnen om\nte antwoorden. Ik wilde eens zien in welke richting de Nautilus voer\nen ging naar den salon; wij liepen met verbazende snelheid naar het\nnoord-noordoosten, op een diepte van vijftig meter.\n\nIk wierp een laatsten blik op al die natuurwonderen, op al die\nkunstschatten, welke in dit museum op elkander waren gestapeld,\nop de verzameling, zonder weerga, bestemd om eens in de diepte der\nzee te verzinken met hem, die haar gevormd had. Ik wilde een laatsten\nindruk van dat alles in mijn geest krijgen; zoo bleef ik een uur in den\nsalon ronddwalen, terwijl ik, onder de stroomen van electrisch licht\nuit het plafond, de onder de glazen schitterende rijkdommen bekeek;\ntoen ging ik weer naar mijn kamer. Daar deed ik dikker kleederen aan,\nik verzamelde mijn aanteekeningen, en verborg die zorgvuldig. Mijn\nhart klopte hoorbaar. Zeker zouden mijn verwarring en onrust mij\nbij kapitein Nemo verraden hebben. Wat deed hij op dat oogenblik. Ik\nluisterde aan de deur zijner kamer. Ik hoorde iemand loopen; kapitein\nNemo was daar; hij was niet naar bed gegaan. Bij elk geritsel scheen\nhet mij toe dat hij verschijnen en mij vragen zou, waarom ik wilde\nvluchten. Ik was voortdurend in onrust; mijn verbeelding vermeerderde\nden angst; dit werd z\u00f3o sterk, dat ik mij zei ven afvroeg of het niet\nbeter was bij den kapitein in zijn kamer te gaan, hem eens ferm onder\nde oogen te zien en hem met blik en gebaar te tarten!\n\nHet was een dwaze inval, ik hield mij gelukkig in, en ging op mijn\nbed liggen om die onrust een weinig te doen bedaren! Langzamerhand\nwerd ik wat kalmer, maar mijn al te opgewonden geest deed mij als\n't ware mijn geheele verblijf aan boord van den Nautilus vluchtig\noverzien. Alle gelukkige of ongelukkige gebeurtenissen, die mij\nsedert mijn verdwijning van de Abraham Lincoln waren overkomen, de\nonderzeesche jacht, de Torresstraat, de woeste Papoea's, de stranding,\nhet koralen kerkhof, de Arabische tunnel, het eiland Santorino,\nde duiker van Creta, de baai van Vigo, Atlantis, de ijsbank, de\nZuidpool, de insluiting in het ijs, het gevecht met de inktvisschen,\nde storm in den Golfstroom, de Vengeur en het verschrikkelijk\ntooneel van het schip, dat met zijn geheele bemanning in den grond\nwerd geboord!.... Al die gebeurtenissen kwamen mij achtereenvolgens\nvoor oogen, evenals een beschilderd doek, dat achter op het tooneel\nvoorbijschuift. Kapitein Nemo werd in mijn verbeelding ontzaglijk\ngroot te midden van al die vreemde voorvallen. Zijn vormen werden\nbreed, hij nam een bovenmenschelijke gedaante aan. Hij was niet meer\nmijns gelijke, het was de waterbewoner, de beheerscher der zee\u00ebn.\n\nHet sloeg toen half tien; ik zat met het hoofd tusschen de handen, uit\nvrees dat het anders uit elkander zou barsten, en sloot de oogen. Ik\nwilde niet meer denken. Nog een half uur wachten. Een half uur van\nangst, dat mij krankzinnig kon doen worden!\n\nOp dat oogenblik hoorde ik de akkoorden van een orgel, een treurige\nharmonie, als de droeve klacht eener ziel, die haar aardsche kluisters\nwil verbreken. Ik luisterde zoo scherp mogelijk toe, haalde nauwelijks\nadem, en was evenals kapitein Nemo weldra in een muzikale verrukking,\ndie ons de wereld met al wat haar aankleeft doet vergeten. Daarna\nontstelde ik door een plotseling invallende gedachte; kapitein Nemo\nhad zijn kamer verlaten, hij was in den salon, waar ik doorheen moest\nom te vluchten. Daar zou ik hem dus een laatste maal ontmoeten. Hij\nzou mij zien en misschien toespreken! Een beweging van hem kon mij\nvernietigen, een enkel woord mij aan boord kluisteren!\n\nOndertusschen zou het tien uur slaan, het oogenblik was gekomen waarop\nik mijn kamer verlaten, en mij bij mijn makkers moest voegen. Ik\nmocht niet meer aarzelen, al stond de kapitein ook v\u00f3or mij. Ik\nopende voorzichtig de deur, en toch dacht ik, toen zij opendraaide,\ndat de scharnieren een vreeselijk geweld maakten. Misschien bestond\ndat geraas slechts in verbeelding!\n\nIk sloop door de donkere gangen van den Nautilus en bleef bij eiken\nstap staan, om het kloppen van mijn hart te onderdrukken. Ik kwam bij\nde deur van den salon en opende die zachtjes; in den salon heerschte\neen volslagen duisternis; slechts zeer zwak klonken de tonen van het\norgel; kapitein Nemo zat d\u00e1ar; hij zag mij niet; ik geloof dat hij\nmij niet gezien zou hebben, als alles helder verlicht ware geweest,\nzoo geheel was hij in verrukking geraakt! Ik sloop voorzichtig over\nhet tapijt, en paste wel op nergens tegen te stooten, daar het minste\ngeraas mijn tegenwoordigheid had kunnen verraden. Ik had vijf minuten\nnoodig om de deur te bereiken, waardoor ik in de bibliotheek kon\nkomen. Ik zou deze juist openen, toen een zucht van kapitein Nemo mij\nals op de plaats vastnagelde. Zelfs kon ik hem even zien, daar eenige\nlichstralen uit de bibliotheek onder de deur doordrongen. Hij kwam\nmet over elkander geslagen armen naar mij toe, en gleed, meer dan hij\nliep, zwijgend evenals een spook voorwaarts. Hij snikte nu en dan,\nen ik hoorde hem deze woorden mompelen (de laatste welke ik van hem\nvernam); \"Almachtige God! Genoeg! Genoeg!\"\n\nWas dit een bekentenis van het berouwvol geweten van dien man?....\n\nOntsteld vloog ik de bibliotheek binnen; ik beklom de middeltrap\nen kwam door de bovengang bij de sloep; ik kroop er binnen door de\nopening, waardoor mijn twee makkers reeds heen gekomen waren.\n\n\"Vluchten! vluchten!\" riep ik.\n\n\"Aanstonds!\" antwoordde de Amerikaan.\n\nDe opening in het pantser van den Nautilus werd eerst gesloten; daarna\nde opening in de sloep, en toen begon Ned Land de schroeven los te\ndraaien, welke ons nog aan het onderzeesche vaartuig vasthechtten.\n\nPlotseling hoorde wij daarbinnen een rumoer. Luide stemmen gaven\nelkander antwoord. Wat was er gebeurd? Had men onze vlucht bemerkt? Ik\nvoelde dat Ned Land mij een dolk in de hand stopte.\n\n\"Ja!\" mompelde ik, \"wij zullen weten te sterven.\"\n\nDe Amerikaan hield met zijn werk op, maar een twintigmalen herhaald,\neen verschrikkelijk woord deed mij de oorzaak van het rumoer kennen,\ndat aan boord van den Nautilus heerschte. Het was niet op ons, dat\nhaar bemanning het gemunt had!\n\n\"De Maalstroom! de Maalstroom!\" werd er geroepen.\n\nDe Maalstroom! Verschrikkelijker naam in vreeselijker toestand kon\nons zeker niet in de ooren klinken. Waren wij dan op die gevaarlijke\nplek aan de kust van Noorwegen? Werd de Nautilus naar dien afgrond\ngesleept op het oogenblik dat wij de sloep zouden losmaken?\n\nMen weet, dat op het oogenblik van den vloed, het water dat tusschen de\neilanden Ferro\u00eb en de Loffoden opeengedrongen is, met onweerstaanbaar\ngeweld voortstroomt; het vormt een draaikolk, waar nimmer een schip\nuit is kunnen komen. Van alle kanten stroomen monsterachtige groote\ngolven aan; zij vormen den afgrond, die den juisten naam draagt van\n\"navel van den Oceaan,\" en wiens aantrekkingskracht zich nog op een\nafstand van vijftien kilometer laat gevoelen. Daar worden schepen,\nja zelfs walvisschen en ijsberen uit de poolzee\u00ebn in meegesleept.\n\nHierheen was nu de Nautilus (misschien wel met opzet) door den\nkapitein heengevoerd en beschreef een spiraal waarvan de kringen\nal kleiner en kleiner werden; de sloep, die nog vast zat, werd met\nduizelingwekkende snelheid meegevoerd. Ik voelde het, ik ondervond\nde onaangename gewaarwording, die het gevolg is van een langdurig\ndraaiende beweging. Wij waren vreeselijk ontsteld, en onze angst\nzoo hoog mogelijk geklommen. Het bloed stolde ons in de aderen,\nonze zenuwen waren gespannen, het koude zweet brak ons uit! Wat\nvreeselijk geweld rondom onze sloep; welk geloei, dat de echo zeker\neenige kilometers ver herhaalde! Welk getier maakte het water, als\nhet tegen de scherpe rotspunten op den bodem aansloeg, waarop zelfs de\nhardste voorwerpen verbrijzeld worden. Welk een toestand! Wij werden\nvreeselijk heen en weer geslingerd. De Nautilus verdedigde zich als\neen mensch: de stalen banden en platen kraakten; soms verhief hij\nzich weer, en wij met hem!\n\n\"Houd u goed vast!\" riep Ned; \"ik zal de schroeven weer aanzetten. Als\nwij aan den Nautilus vastblijven, kunnen wij misschien nog gered\nworden....!\"\n\nNauwelijks had hij dit gezegd, of een vreeselijk gekraak liet zich\nhooren. De schroeven braken af, en de sleep van het schip afgescheurd,\nwerd te midden van de draaikolk als een steen weggeslingerd.\n\nIk sloeg met het hoofd tegen een ijzeren bout, en verloor door dien\nschok mijn bewustzijn.\n\n\nHOOFDSTUK XLVII\n\nBesluit.\n\nDit is nu het einde van onze onderzeesche reis. Wat er gedurende\ndien nacht gebeurde, hoe de sloep uit dien vreese\u00fcjken Maalstroom\ngeraakte, hoe Ned Land, Koenraad en ik uit dien afgrond gered werden,\nzou ik niet kunnen zeggen, doch toen ik de oogen weer opende, lag ik\nin de hut van een visscher, op een der Loffodeneilanden. Mijn beide\nmakkers stonden frisch en gezond bij mij en drukten mij de handen;\nwij omhelsden elkander hartelijk.\n\nOp dit oogenblik kunnen wij er nog niet aan denken om naar Frankrijk\nterug te keeren. De middelen van gemeenschap tusschen het noorden\nvan Noorwegen en de zuidelijker streken zijn zeldzaam. Ik moet dus\nwachten totdat de boot voorbijkomt, die tweemaal in de maand geregeld\nnaar de Noordkaap vaart.\n\nHet is dus bij de brave lieden, die ons hebben opgenomen, dat ik het\nverhaal onzer lotgevallen nog eens nalees; het is nauwkeurig; geen\nenkel feit is vergeten, geen enkele bijzonderheid overdreven. Het\nis het getrouw verhaal van dien onwaarschijnlijken tocht onder een\nelement, dat nog ontoegankelijk is voor den mensch, doch waarin de\nvooruitgang der wetenschap wel eenmaal den weg zal aanwijzen.\n\nZal men mij gelooven? Ik weet het niet. Het kan mij evenwel niet veel\nschelen. Wat ik nu kan bevestigen, is, dat ik recht heb te spreken\nover die zee\u00ebn, onder welke ik in minder dan tien maanden tijds\neen afstand van 80000 kilometer heb afgelegd, over die onderzeesche\nreis om de aarde, die mij in den Grooten en Indischen Oceaan, in de\nRoode en Middellandsche Zee\u00ebn, in den Atlantischen Oceaan en in de\nNoordelijke en Zuidelijke Ijszee\u00ebn zoovele wonderen heeft doen zien!\n\nMaar wat is er van den Nautilus geworden? Heeft hij aan den Maalstroom\nkunnen weerstand bieden? Leeft kapitein Nemo nog? Vervolgt hij onder\nde zee zijn vreeselijke wraakoefening, of is hij met het laatste\nzoenoffer ge\u00ebindigd? Zal de zee eens het handschrift op het strand\nwerpen, dat de geschiedenis van zijn leven bevat? Zal ik eindelijk\nden naam van dien man te weten komen? Zal het gezonken schip ons door\nzijn herkomst ook zeggen tot welke natie kapitein Nemo behoort?\n\nIk hoop het. Ik wensch ook, dat zijn krachtige machine het geweld\nder zee, in haren vreeselijksten afgrond overwonnen heeft, en\ndat de Nautilus behouden is gebleven, daar waar zooveel schepen\nzijn vergaan! Als dit zoo is, als kapitein Nemo den Oceaan, zijn\naangenomen vaderland, nog bewoont, moge dan de haat in zijn woest\nhart zijn uitgedoofd! Moge het aanschouwen van zooveel wonderen den\ngeest van wraak in hem hebben vernietigd. Moge de rechter dan plaats\ngemaakt hebben voor den geleerde, die voortgaat de zee\u00ebn bedaard\nte onderzoeken! Als zijn bestemming vreemd is, dan is zij toch ook\nverheven. Heb ik dit niet bij ondervinding? Heb ik niet gedurende\ntien maanden zelf op die zonderlinge wijze geleefd? Op de vraag,\ndie v\u00f3\u00f3r zesduizend jaren door den Prediker gedaan is: \"Wie heeft\nooit de diepten van den afgrond kunnen peilen?\" hebben nu maar twee\nmenschen het recht te antwoorden: Kapitein NEMO en ik.\n\n\n\n\n\nEnd of the Project Gutenberg EBook of 20.000 Mijlen onder Zee: Westelijk\nHalfrond, by Jules Verne\n\n*** END OF THIS PROJECT GUTENBERG EBOOK 20.000 MIJLEN ONDER ZEE ***\n\n***** This file should be named 11393-8.txt or 11393-8.zip *****\nThis and all associated files of various formats will be found in:\n        http://www.gutenberg.net/1/1/3/9/11393/\n\nProduced by Jeroen Hellingman and the Distributed Proofreaders Team\n\nUpdated editions will replace the previous one--the old editions\nwill be renamed.\n\nCreating the works from public domain print editions means that no\none owns a United States copyright in these works, so the Foundation\n(and you!) can copy and distribute it in the United States without\npermission and without paying copyright royalties.  Special rules,\nset forth in the General Terms of Use part of this license, apply to\ncopying and distributing Project Gutenberg-tm electronic works to\nprotect the PROJECT GUTENBERG-tm concept and trademark.  Project\nGutenberg is a registered trademark, and may not be used if you\ncharge for the eBooks, unless you receive specific permission.  If you\ndo not charge anything for copies of this eBook, complying with the\nrules is very easy.  You may use this eBook for nearly any purpose\nsuch as creation of derivative works, reports, performances and\nresearch.  They may be modified and printed and given away--you may do\npractically ANYTHING with public domain eBooks.  Redistribution is\nsubject to the trademark license, especially commercial\nredistribution.\n\n\n\n*** START: FULL LICENSE ***\n\nTHE FULL PROJECT GUTENBERG LICENSE\nPLEASE READ THIS BEFORE YOU DISTRIBUTE OR USE THIS WORK\n\nTo protect the Project Gutenberg-tm mission of promoting the free\ndistribution of electronic works, by using or distributing this work\n(or any other work associated in any way with the phrase \"Project\nGutenberg\"), you agree to comply with all the terms of the Full Project\nGutenberg-tm License (available with this file or online at\nhttp://gutenberg.net/license).\n\n\nSection 1.  General Terms of Use and Redistributing Project Gutenberg-tm\nelectronic works\n\n1.A.  By reading or using any part of this Project Gutenberg-tm\nelectronic work, you indicate that you have read, understand, agree to\nand accept all the terms of this license and intellectual property\n(trademark/copyright) agreement.  If you do not agree to abide by all\nthe terms of this agreement, you must cease using and return or destroy\nall copies of Project Gutenberg-tm electronic works in your possession.\nIf you paid a fee for obtaining a copy of or access to a Project\nGutenberg-tm electronic work and you do not agree to be bound by the\nterms of this agreement, you may obtain a refund from the person or\nentity to whom you paid the fee as set forth in paragraph 1.E.8.\n\n1.B.  \"Project Gutenberg\" is a registered trademark.  It may only be\nused on or associated in any way with an electronic work by people who\nagree to be bound by the terms of this agreement.  There are a few\nthings that you can do with most Project Gutenberg-tm electronic works\neven without complying with the full terms of this agreement.  See\nparagraph 1.C below.  There are a lot of things you can do with Project\nGutenberg-tm electronic works if you follow the terms of this agreement\nand help preserve free future access to Project Gutenberg-tm electronic\nworks.  See paragraph 1.E below.\n\n1.C.  The Project Gutenberg Literary Archive Foundation (\"the Foundation\"\nor PGLAF), owns a compilation copyright in the collection of Project\nGutenberg-tm electronic works.  Nearly all the individual works in the\ncollection are in the public domain in the United States.  If an\nindividual work is in the public domain in the United States and you are\nlocated in the United States, we do not claim a right to prevent you from\ncopying, distributing, performing, displaying or creating derivative\nworks based on the work as long as all references to Project Gutenberg\nare removed.  Of course, we hope that you will support the Project\nGutenberg-tm mission of promoting free access to electronic works by\nfreely sharing Project Gutenberg-tm works in compliance with the terms of\nthis agreement for keeping the Project Gutenberg-tm name associated with\nthe work.  You can easily comply with the terms of this agreement by\nkeeping this work in the same format with its attached full Project\nGutenberg-tm License when you share it without charge with others.\n\n1.D.  The copyright laws of the place where you are located also govern\nwhat you can do with this work.  Copyright laws in most countries are in\na constant state of change.  If you are outside the United States, check\nthe laws of your country in addition to the terms of this agreement\nbefore downloading, copying, displaying, performing, distributing or\ncreating derivative works based on this work or any other Project\nGutenberg-tm work.  The Foundation makes no representations concerning\nthe copyright status of any work in any country outside the United\nStates.\n\n1.E.  Unless you have removed all references to Project Gutenberg:\n\n1.E.1.  The following sentence, with active links to, or other immediate\naccess to, the full Project Gutenberg-tm License must appear prominently\nwhenever any copy of a Project Gutenberg-tm work (any work on which the\nphrase \"Project Gutenberg\" appears, or with which the phrase \"Project\nGutenberg\" is associated) is accessed, displayed, performed, viewed,\ncopied or distributed:\n\nThis eBook is for the use of anyone anywhere at no cost and with\nalmost no restrictions whatsoever.  You may copy it, give it away or\nre-use it under the terms of the Project Gutenberg License included\nwith this eBook or online at www.gutenberg.net\n\n1.E.2.  If an individual Project Gutenberg-tm electronic work is derived\nfrom the public domain (does not contain a notice indicating that it is\nposted with permission of the copyright holder), the work can be copied\nand distributed to anyone in the United States without paying any fees\nor charges.  If you are redistributing or providing access to a work\nwith the phrase \"Project Gutenberg\" associated with or appearing on the\nwork, you must comply either with the requirements of paragraphs 1.E.1\nthrough 1.E.7 or obtain permission for the use of the work and the\nProject Gutenberg-tm trademark as set forth in paragraphs 1.E.8 or\n1.E.9.\n\n1.E.3.  If an individual Project Gutenberg-tm electronic work is posted\nwith the permission of the copyright holder, your use and distribution\nmust comply with both paragraphs 1.E.1 through 1.E.7 and any additional\nterms imposed by the copyright holder.  Additional terms will be linked\nto the Project Gutenberg-tm License for all works posted with the\npermission of the copyright holder found at the beginning of this work.\n\n1.E.4.  Do not unlink or detach or remove the full Project Gutenberg-tm\nLicense terms from this work, or any files containing a part of this\nwork or any other work associated with Project Gutenberg-tm.\n\n1.E.5.  Do not copy, display, perform, distribute or redistribute this\nelectronic work, or any part of this electronic work, without\nprominently displaying the sentence set forth in paragraph 1.E.1 with\nactive links or immediate access to the full terms of the Project\nGutenberg-tm License.\n\n1.E.6.  You may convert to and distribute this work in any binary,\ncompressed, marked up, nonproprietary or proprietary form, including any\nword processing or hypertext form.  However, if you provide access to or\ndistribute copies of a Project Gutenberg-tm work in a format other than\n\"Plain Vanilla ASCII\" or other format used in the official version\nposted on the official Project Gutenberg-tm web site (www.gutenberg.net),\nyou must, at no additional cost, fee or expense to the user, provide a\ncopy, a means of exporting a copy, or a means of obtaining a copy upon\nrequest, of the work in its original \"Plain Vanilla ASCII\" or other\nform.  Any alternate format must include the full Project Gutenberg-tm\nLicense as specified in paragraph 1.E.1.\n\n1.E.7.  Do not charge a fee for access to, viewing, displaying,\nperforming, copying or distributing any Project Gutenberg-tm works\nunless you comply with paragraph 1.E.8 or 1.E.9.\n\n1.E.8.  You may charge a reasonable fee for copies of or providing\naccess to or distributing Project Gutenberg-tm electronic works provided\nthat\n\n- You pay a royalty fee of 20% of the gross profits you derive from\n     the use of Project Gutenberg-tm works calculated using the method\n     you already use to calculate your applicable taxes.  The fee is\n     owed to the owner of the Project Gutenberg-tm trademark, but he\n     has agreed to donate royalties under this paragraph to the\n     Project Gutenberg Literary Archive Foundation.  Royalty payments\n     must be paid within 60 days following each date on which you\n     prepare (or are legally required to prepare) your periodic tax\n     returns.  Royalty payments should be clearly marked as such and\n     sent to the Project Gutenberg Literary Archive Foundation at the\n     address specified in Section 4, \"Information about donations to\n     the Project Gutenberg Literary Archive Foundation.\"\n\n- You provide a full refund of any money paid by a user who notifies\n     you in writing (or by e-mail) within 30 days of receipt that s/he\n     does not agree to the terms of the full Project Gutenberg-tm\n     License.  You must require such a user to return or\n     destroy all copies of the works possessed in a physical medium\n     and discontinue all use of and all access to other copies of\n     Project Gutenberg-tm works.\n\n- You provide, in accordance with paragraph 1.F.3, a full refund of any\n     money paid for a work or a replacement copy, if a defect in the\n     electronic work is discovered and reported to you within 90 days\n     of receipt of the work.\n\n- You comply with all other terms of this agreement for free\n     distribution of Project Gutenberg-tm works.\n\n1.E.9.  If you wish to charge a fee or distribute a Project Gutenberg-tm\nelectronic work or group of works on different terms than are set\nforth in this agreement, you must obtain permission in writing from\nboth the Project Gutenberg Literary Archive Foundation and Michael\nHart, the owner of the Project Gutenberg-tm trademark.  Contact the\nFoundation as set forth in Section 3 below.\n\n1.F.\n\n1.F.1.  Project Gutenberg volunteers and employees expend considerable\neffort to identify, do copyright research on, transcribe and proofread\npublic domain works in creating the Project Gutenberg-tm\ncollection.  Despite these efforts, Project Gutenberg-tm electronic\nworks, and the medium on which they may be stored, may contain\n\"Defects,\" such as, but not limited to, incomplete, inaccurate or\ncorrupt data, transcription errors, a copyright or other intellectual\nproperty infringement, a defective or damaged disk or other medium, a\ncomputer virus, or computer codes that damage or cannot be read by\nyour equipment.\n\n1.F.2.  LIMITED WARRANTY, DISCLAIMER OF DAMAGES - Except for the \"Right\nof Replacement or Refund\" described in paragraph 1.F.3, the Project\nGutenberg Literary Archive Foundation, the owner of the Project\nGutenberg-tm trademark, and any other party distributing a Project\nGutenberg-tm electronic work under this agreement, disclaim all\nliability to you for damages, costs and expenses, including legal\nfees.  YOU AGREE THAT YOU HAVE NO REMEDIES FOR NEGLIGENCE, STRICT\nLIABILITY, BREACH OF WARRANTY OR BREACH OF CONTRACT EXCEPT THOSE\nPROVIDED IN PARAGRAPH F3.  YOU AGREE THAT THE FOUNDATION, THE\nTRADEMARK OWNER, AND ANY DISTRIBUTOR UNDER THIS AGREEMENT WILL NOT BE\nLIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR\nINCIDENTAL DAMAGES EVEN IF YOU GIVE NOTICE OF THE POSSIBILITY OF SUCH\nDAMAGE.\n\n1.F.3.  LIMITED RIGHT OF REPLACEMENT OR REFUND - If you discover a\ndefect in this electronic work within 90 days of receiving it, you can\nreceive a refund of the money (if any) you paid for it by sending a\nwritten explanation to the person you received the work from.  If you\nreceived the work on a physical medium, you must return the medium with\nyour written explanation.  The person or entity that provided you with\nthe defective work may elect to provide a replacement copy in lieu of a\nrefund.  If you received the work electronically, the person or entity\nproviding it to you may choose to give you a second opportunity to\nreceive the work electronically in lieu of a refund.  If the second copy\nis also defective, you may demand a refund in writing without further\nopportunities to fix the problem.\n\n1.F.4.  Except for the limited right of replacement or refund set forth\nin paragraph 1.F.3, this work is provided to you 'AS-IS' WITH NO OTHER\nWARRANTIES OF ANY KIND, EXPRESS OR IMPLIED, INCLUDING BUT NOT LIMITED TO\nWARRANTIES OF MERCHANTIBILITY OR FITNESS FOR ANY PURPOSE.\n\n1.F.5.  Some states do not allow disclaimers of certain implied\nwarranties or the exclusion or limitation of certain types of damages.\nIf any disclaimer or limitation set forth in this agreement violates the\nlaw of the state applicable to this agreement, the agreement shall be\ninterpreted to make the maximum disclaimer or limitation permitted by\nthe applicable state law.  The invalidity or unenforceability of any\nprovision of this agreement shall not void the remaining provisions.\n\n1.F.6.  INDEMNITY - You agree to indemnify and hold the Foundation, the\ntrademark owner, any agent or employee of the Foundation, anyone\nproviding copies of Project Gutenberg-tm electronic works in accordance\nwith this agreement, and any volunteers associated with the production,\npromotion and distribution of Project Gutenberg-tm electronic works,\nharmless from all liability, costs and expenses, including legal fees,\nthat arise directly or indirectly from any of the following which you do\nor cause to occur: (a) distribution of this or any Project Gutenberg-tm\nwork, (b) alteration, modification, or additions or deletions to any\nProject Gutenberg-tm work, and (c) any Defect you cause.\n\n\nSection  2.  Information about the Mission of Project Gutenberg-tm\n\nProject Gutenberg-tm is synonymous with the free distribution of\nelectronic works in formats readable by the widest variety of computers\nincluding obsolete, old, middle-aged and new computers.  It exists\nbecause of the efforts of hundreds of volunteers and donations from\npeople in all walks of life.\n\nVolunteers and financial support to provide volunteers with the\nassistance they need, is critical to reaching Project Gutenberg-tm's\ngoals and ensuring that the Project Gutenberg-tm collection will\nremain freely available for generations to come.  In 2001, the Project\nGutenberg Literary Archive Foundation was created to provide a secure\nand permanent future for Project Gutenberg-tm and future generations.\nTo learn more about the Project Gutenberg Literary Archive Foundation\nand how your efforts and donations can help, see Sections 3 and 4\nand the Foundation web page at http://www.pglaf.org.\n\n\nSection 3.  Information about the Project Gutenberg Literary Archive\nFoundation\n\nThe Project Gutenberg Literary Archive Foundation is a non profit\n501(c)(3) educational corporation organized under the laws of the\nstate of Mississippi and granted tax exempt status by the Internal\nRevenue Service.  The Foundation's EIN or federal tax identification\nnumber is 64-6221541.  Its 501(c)(3) letter is posted at\nhttp://pglaf.org/fundraising.  Contributions to the Project Gutenberg\nLiterary Archive Foundation are tax deductible to the full extent\npermitted by U.S. federal laws and your state's laws.\n\nThe Foundation's principal office is located at 4557 Melan Dr. S.\nFairbanks, AK, 99712., but its volunteers and employees are scattered\nthroughout numerous locations.  Its business office is located at\n809 North 1500 West, Salt Lake City, UT 84116, (801) 596-1887, email\nbusiness@pglaf.org.  Email contact links and up to date contact\ninformation can be found at the Foundation's web site and official\npage at http://pglaf.org\n\nFor additional contact information:\n     Dr. Gregory B. Newby\n     Chief Executive and Director\n     gbnewby@pglaf.org\n\nSection 4.  Information about Donations to the Project Gutenberg\nLiterary Archive Foundation\n\nProject Gutenberg-tm depends upon and cannot survive without wide\nspread public support and donations to carry out its mission of\nincreasing the number of public domain and licensed works that can be\nfreely distributed in machine readable form accessible by the widest\narray of equipment including outdated equipment.  Many small donations\n($1 to $5,000) are particularly important to maintaining tax exempt\nstatus with the IRS.\n\nThe Foundation is committed to complying with the laws regulating\ncharities and charitable donations in all 50 states of the United\nStates.  Compliance requirements are not uniform and it takes a\nconsiderable effort, much paperwork and many fees to meet and keep up\nwith these requirements.  We do not solicit donations in locations\nwhere we have not received written confirmation of compliance.  To\nSEND DONATIONS or determine the status of compliance for any\nparticular state visit http://pglaf.org\n\nWhile we cannot and do not solicit contributions from states where we\nhave not met the solicitation requirements, we know of no prohibition\nagainst accepting unsolicited donations from donors in such states who\napproach us with offers to donate.\n\nInternational donations are gratefully accepted, but we cannot make\nany statements concerning tax treatment of donations received from\noutside the United States.  U.S. laws alone swamp our small staff.\n\nPlease check the Project Gutenberg Web pages for current donation\nmethods and addresses.  Donations are accepted in a number of other\nways including including checks, online payments and credit card\ndonations.  To donate, please visit: http://pglaf.org/donate\n\n\nSection 5.  General Information About Project Gutenberg-tm electronic\nworks.\n\nProfessor Michael S. Hart is the originator of the Project Gutenberg-tm\nconcept of a library of electronic works that could be freely shared\nwith anyone.  For thirty years, he produced and distributed Project\nGutenberg-tm eBooks with only a loose network of volunteer support.\n\nProject Gutenberg-tm eBooks are often created from several printed\neditions, all of which are confirmed as Public Domain in the U.S.\nunless a copyright notice is included.  Thus, we do not necessarily\nkeep eBooks in compliance with any particular paper edition.\n\nEach eBook is in a subdirectory of the same number as the eBook's\neBook number, often in several formats including plain vanilla ASCII,\ncompressed (zipped), HTML and others.\n\nCorrected EDITIONS of our eBooks replace the old file and take over\nthe old filename and etext number.  The replaced older file is renamed.\nVERSIONS based on separate sources are treated as new eBooks receiving\nnew filenames and etext numbers.\n\nMost people start at our Web site which has the main PG search facility:\n\n     http://www.gutenberg.net\n\nThis Web site includes information about Project Gutenberg-tm,\nincluding how to make donations to the Project Gutenberg Literary\nArchive Foundation, how to help produce our new eBooks, and how to\nsubscribe to our email newsletter to hear about new eBooks.\n\nEBooks posted prior to November 2003, with eBook numbers BELOW #10000,\nare filed in directories based on their release date.  If you want to\ndownload any of these eBooks directly, rather than using the regular\nsearch system you may utilize the following addresses and just\ndownload by the etext year.\n\n     http://www.gutenberg.net/etext06\n\n    (Or /etext 05, 04, 03, 02, 01, 00, 99,\n     98, 97, 96, 95, 94, 93, 92, 92, 91 or 90)\n\nEBooks posted since November 2003, with etext numbers OVER #10000, are\nfiled in a different way.  The year of a release date is no longer part\nof the directory path.  The path is based on the etext number (which is\nidentical to the filename).  The path to the file is made up of single\ndigits corresponding to all but the last digit in the filename.  For\nexample an eBook of filename 10234 would be found at:\n\n     http://www.gutenberg.net/1/0/2/3/10234\n\nor filename 24689 would be found at:\n     http://www.gutenberg.net/2/4/6/8/24689\n\nAn alternative method of locating eBooks:\n     http://www.gutenberg.net/GUTINDEX.ALL\n\n"}