{"title": "20.000 Mijlen onder Zee: Oostelijk Halfrond", "author": "Jules Verne", "releaseDate": "February 29, 2008", "language": "Dutch", "type": "books", "content": "\n\n\n\nProduced by Jeroen Hellingman and the Online Distributed\nProofreading Team at http://www.pgdp.net/\n\n\n\n\n\n\n\n\n                          Jules Verne.\n\n                            20.000\n\n                        Mijlen onder Zee\n\n                       Oostelijk Halfrond.\n\n\n\n\nInhoud.\n\n\n\n\nI.      Een onbeweeglijke klip\nII.     Het voor en tegen\nIII.    De trouwe knecht\nIV.     Ned Land\nV.      Op avontuur\nVI.     Met vollen stoom\nVII.    Een vreemdsoortige walvisch\nVIII.   Mobilis in Mobile\nIX.     Woede van Ned Land\nX.      De man der zee\nXI.     De Nautilus\nXII.    Alles door electriciteit\nXIII.   Eenige cijfers\nXIV.    De zwarte stroom\nXV.     Eene schriftelijke uitnoodiging\nXVI.    Jachtavonturen\nXVII.   Een onderzeesch woud\nXVIII.  De Stille Zuidzee\nXIX.    Vanikoro\nXX.     De Torresstraat\nXXI.    Aan land\nXXII.   Nemo's Bliksem\nXXIII.  Slaapdronken\nXXIV.   Het rijk der koralen\n\n\n\n\n\n\nHOOFDSTUK I\n\nEen beweeglijke klip.\n\n\nHet jaar 1866 werd gekenmerkt door eene zonderlinge gebeurtenis,\nnamelijk eene onverklaarbare verschijning, welke niemand zeker\nvergeten heeft. Zonder nog te gewagen van de praatjes, welke de\nbewoners der zeeplaatsen ongerust maakten en over het algemeen hen,\ndie meer binnenslands woonden, in opgewonden toestand brachten, waren\nhet vooral de zeelieden, die bijzonder in angst verkeerden. Kooplieden,\nreeders, scheepsbevelhebbers in Europa en Amerika, zeeofficieren van\nallerlei natie en zelfs de regeeringen van de onderscheidene staten der\nbeide werelddeelen hielden zich met deze zaak in ernstige mate bezig.\n\nEn inderdaad, sinds eenigen tijd hadden verscheidene schepen een\nverbazend groot voorwerp ontmoet, dat den vorm had van eene spil,\nsoms licht van zich gaf, en oneindig veel grooter en sneller was dan\neen walvisch. De scheepsjournalen kwamen vrij nauwkeurig met elkander\novereen in de beschrijving van den vorm van dat voorwerp of wezen,\nvan de onberekenbare snelheid zijner bewegingen, de verbazende kracht\nwaarmede het zich verplaatste, en zijne bijzondere levenswijze. Als\nhet een walvisch was, overtrof hij in grootte al wat de wetenschap\nen het onderzoek tot nog toe hadden doen kennen; noch Cuvier, noch\nLac\u00e9p\u00e8de, noch Dumeril, noch Quatrefages zouden z\u00f3\u00f3 iets geloofd\nhebben--of zij moesten het monster hebben gezien, dat is te zeggen,\ngezien met de oogen van een geleerde!\n\nAls men de gulden middelmaat betrachtte tusschen al de opmerkingen, die\nnu en dan gemaakt waren, door zoowel de te kleine opgave te verwerpen,\nwelke aan dat voorwerp eene lengte gaf van slechts 200 voet, als de\noverdreven meening dat het een kilometer breed en drie lang zou zijn,\nzoo kon men toch wel aannemen dat dit buitengewone wezen in grootte\nverreweg alle berekeningen overtrof, welke ichthyologen tot nog toe\ngemaakt hadden, altijd--als het al bewezen kon worden, dat het bestond.\n\nMaar dat het bestond kon niet ontkend worden, en men zal zich een\ndenkbeeld kunnen vormen van de ontroering, welke deze bovennatuurlijke\nverschijning in de geheele wereld te weeg bracht, als men slechts\nin het oog houdt dat er in den menschelijken geest eene neiging voor\nhet wonderbaarlijke bestaat.\n\nInderdaad had de stoomboot Gouverneur Higginson van de Calcutta-\nen Burmah-Compagnie, op 20 Juli 1866, deze beweegbare massa op vijf\nkilometers van de oostkust van Australi\u00eb ontmoet. De kapitein Baker\ngeloofde eerst dat het een onbekende klip was; hij wilde er reeds de\njuiste ligging van bepalen, toen het onverklaarbare ding sissend twee\nwaterstralen 50 meter hoog in de lucht spoot. Als dat nu geen klip\nwas waar een onderaardsche warme bron tusschenbeiden met geweld in\nde hoogte werd gedreven, dan had de Gouverneur Higginson hier goed en\nwel te doen met eenig tot nog toe onbekend zoogdier, dat waterstralen\nmet lucht en damp vermengd uit zijne kieuwen uitblies.\n\nIets dergelijks werd 23 Juli van hetzelfde jaar in de Stille\nZuidzee opgemerkt door de Christobal Colon van de West-Indische en\nZuidzee-Compagnie. Derhalve kon die buitengewone visch zich met eene\nverbazende snelheid van de eene plek naar de andere bewegen, want\ngenoemde schepen hadden het monster slechts drie dagen na elkander\nop twee verschillende punten van den aardbol ontmoet, welke meer dan\n2800 kilometer van elkander lagen.\n\nVeertien dagen daarna zeilden de Helvetia van de Nationale Compagnie\nen de Shannon van de Koninklijke Mail op 800 kilometer afstand van\nlaatstbedoelde plek in elkanders nabijheid; zij zagen het monster op\n42\u00b0 15' N.B. en 60\u00b0 35' W.L. van Greenwich. Bij deze gelijktijdige\nontmoeting meende men de lengte van het zoogdier op minstens 106 meter\nte kunnen bepalen, daar beide schepen van kleiner afmeting waren,\nhoewel zij van den voor- naar den achtersteven ongeveer 100 meter\nlengte hadden. En de grootste walvisschen, die men in den omtrek der\nAlcuten vindt, waren niet langer dan 56 meter, als zij die lengte\nal hadden.\n\nOver het algemeen was men in gespannen verwachting door die berichten,\nwelke zoo snel na elkander kwamen. Aan boord van de Transatlantische\nboot de Pereira had men het dier gezien; de Etna van de Inmanlinie\nhad het monster ontmoet; de officieren van het Fransche fregat de\nNormandi\u00eb hadden een proces-verbaal over eene ontmoeting opgesteld,\nde officieren van den commodore Fitz-James aan boord van den Lord\nClyde hadden een zeer ernstig bericht gegeven, enz. In sommige landen\nhad de luchthartigheid der bewoners met het verschijnsel gespot,\nmaar in ernstiger en vooral practische landen, zooals Engeland,\nAmerika en Duitschland, hield men zich er ernstig mede bezig.\n\nOveral kwam het monster in de mode: in koffiehuizen werd het\nbezongen, in de dagbladen bespot, zelfs op het tooneel opgevoerd;\nhet gaf schoone gelegenheid om er tal van leugens op te verzinnen;\nals de dagbladen gebrek aan stof hadden, werden wederom allerlei\ndenkbeeldige en reusachtige wezens besproken van den witten walvisch,\ndien vreeslijken \"Maby Dick\" uit de poolstreken tot den onmetelijken\nKraken toe, wiens voelarmen een schip van 500 ton konden omvatten en\nhet in de diepten van den Oceaan medeslepen. Men haalde zelfs verhalen\nop uit de oudheid, de meeningen van Aristoteles en Plinius, die aan het\nbestaan van zulke monsters geloof hechtten, vervolgens de verhalen van\nden Noorweegschen bisschop Pontoppidan, het relaas van Paul Heggede,\nen eindelijk het verslag van Harrington, wiens goede trouw men niet\nkan verdenken als hij de verzekering geeft dat hij in 1857 aan boord\nvan den Castillaan de groote zeeslang gezien heeft, welke tot nog toe\nslechts in de verbeelding van vroegere dagbladschrijvers bestaan had.\n\nNu ontstond er in geleerde genootschappen en wetenschappelijke bladen\neen eindeloos twistgeschrijf tusschen geloovigen en ongeloovigen; het\nvraagstuk van het monster ontvlamde de geestdrift. Dagbladschrijvers,\ndie zich slechts op wetenschappelijk terrein bewogen, verschreven\nin den merkwaardigen strijd stroomen van inkt tegen sommigen hunner\nconfraters, die er zich op toelegden om geestig of vernuftig te zijn;\nenkelen zelfs hadden er hun bloed veil voor, want bij het bespreken\nvan het zeegedrocht wierpen zij elkander de grofste beleedigingen\nnaar het hoofd. Gedurende zes maanden duurde die strijd onafgebroken\nvoort. De kleine bladen beantwoordden met onuitputtelijke geestigheid\nde degelijke stukken van het aardrijkskundig instituut van Brazili\u00eb,\nvan de koninklijke academie van wetenschappen te Berlijn, van het\nBritsch genootschap, van het Smithsoniaansch instituut te Washington,\nzelfs het onderzoek van het tijdschrift \"The Indian Archipelago,\" van\nden \"Cosmos\" van den abt Moigno, van de \"Mittheilungen\" van Peterman en\nde wetenschappelijke beoordeelingen van de groote dagbladen. Geestige\nschrijvers parodi\u00eberden een gezegde van Linnaeus, dat door hunne\ntegenstanders was aangehaald, en hielden vol dat \"de natuur geen\ngekken voortbracht,\" waarom zij hunnen tijdgenooten bezwoeren de natuur\nniet tot leugenaarster te maken door aan het bestaan van een Kraken,\neen zeeslang, een \"Maby Dick\" en andere buitensporigheden van dwaze\nzeelieden te gelooven. Eindelijk richtte een gevierd schrijver in een\nzeer gevreesd satiriek blaadje zijne pen tegen het monster en bracht\nhet onder een algemeen gelach den laatsten slag toe; het vernuft had\nde wetenschap overwonnen.\n\nGedurende de eerste maanden van 1867 scheen het vraagstuk dus in\nden doofpot gestoken te zijn, zonder immer weder te voorschijn te\nzullen komen, toen nieuwe gebeurtenissen de zaak evenwel anders\nbeslisten. Er was toen geen sprake meer van het oplossen van\neen wetenschappelijk raadsel, maar wel van een ernstig gevaar,\ndat vermeden moest worden. De zaak nam een geheel andere wending;\nhet monster werd wederom een eilandje, of rots, of klip, maar een\nbeweegbare, onbeschrijfelijke klip.\n\nIn den nacht van den 5den Maart 1867 bevond zich de Moravian van\nde Montreal Oceaan Compagnie op 27\u00b0 30' N.B. en 72\u00b0 15' W.L., toen\nhet schip aan stuurboordzijde op een rotspunt stootte, welke geene\nzeekaart aanwees. Met behulp van een goeden wind en eene stoommachine\nvan 400 paardekracht, stoomde het schip met eene snelheid van dertien\nknoopen. Zonder de voortreffelijkheid van den romp zou de Moravian\nlek gestooten en met de 237 passagiers, die het schip uit Canada\nmedebracht, gezonken zijn. Dit ongeval had plaats ongeveer vijf uur\nin den morgen, toen het daglicht begon door te breken. De officieren\nvan de wacht snelden naar het achterschip, en onderzochten nu de\nzee in de rondte met de grootste nauwkeurigheid; zij zagen niets\nbehalve een sterk bewogen zog, dat op drie kabellengten afstands\neene branding vertoonde alsof de golven heftig in beweging waren\ngebracht. De plaats werd nauwkeurig bepaald, en de Moravian vervolgde\nzonder schijnbare averij haar koers. Men kon niet te weten komen of\nhet schip op een onderzeesche klip of op eenig groot voorwerp uit\neene schipbreuk herkomstig gestooten had. Toen men het in het dok\nonderzocht, ontdekte men dat een gedeelte van de kiel gebroken was.\n\nHoewel dit op zich zelve een zeer ernstig feit was, zou het wellicht\nals zoovele andere zaken vergeten zijn, indien er niet drie weken\nlater iets dergelijks onder gelijksoortige omstandigheden had plaats\ngehad. Doch deze gebeurtenis kreeg bijzonder groote ruchtbaarheid,\n\u00e9n door de herkomst van het schip, waarmede het plaats vond, \u00e9n door\nden grooten naam van de maatschappij, waartoe het behoorde.\n\nIedereen kent den naam van den beroemden Engelschen reeder Cunard;\ndeze schrandere industri\u00ebel riep in 1840 een postdienst in het leven\ntusschen Liverpool en Halifax, waarbij de dienst verricht werd door\ndrie houten raderstoombooten van 400 paardekracht met een inhoud\nvan 1162 ton. Acht jaar daarna kwamen er vier schepen bij van 650\npaardekracht en 1820 ton, en nog twee jaar later twee nog grooter\nschepen. In 1853 liet de Cunard-maatschappij, wier octrooi voor het\nbrievenvervoer vernieuwd was, achtereenvolgens de Arabia, de Persia, de\nChina, de Scotia, de Java en de Russia bouwen; het waren allen schepen\nvan groote snelheid, en de grootste, welke behalve de Great-Eastern,\nooit de zee doorkliefd hadden. Zoo bezat de maatschappij derhalve\nin 1867 acht rader- en vier schroefstoombooten. Ik geef deze korte\nbijzonderheden op om te doen zien hoe belangrijk deze maatschappij is,\nwelke overal bekend is om hare soliditeit. Geene enkele onderneming\nvan overzeeschen stoombootdienst wordt met grooter bekwaamheid\ngeleid, geen enkele zaak is met beter uitslag bekroond. Gedurende\n26 jaar hebben de schepen der Cunard-maatschappij, 2000 maal de reis\nover den Oceaan gedaan, en nooit is eene reis mislukt, nimmer heeft\ner oponthoud plaats gehad, en geen enkel schip, geen enkel mensch,\nzelfs geen enkele brief is er ooit bij verloren gegaan. Daarom kiezen\npassagiers niettegenstaande de groote concurrentie van eene Fransche\nmaatschappij, nog altijd bij voorkeur de schepen der Cunard-lijn,\nzooals genoegzaam uit de verslagen der laatste jaren blijkt. Na dit\nalles zal niemand zich verwonderen over de ruchtbaarheid, welke een\nongeval kreeg, dat een van hare grootste stoomschepen overkwam.\n\nDe Scotia bevond zich 13 April 1867 bij kalme zee en flauwe koelte op\n15\u00b0 12' W.L. en 45\u00b0 37' N.B., en liep met eene snelheid van dertien\nen een halven knoop; de raderen bewogen zich zeer regelmatig; de\ndiepgang was toen 6,7 meter. Zeventien minuten over vieren, terwijl\nde passagiers in het salon vereenigd waren om een lunch te gebruiken,\nvoelde men een niet zeer hevigen schok, die even achter het rad aan\nbakboordszijde werd toegebracht. De Scotia had niet gestooten, maar\neen stoot ontvangen van een werktuig dat eer snijdend of borend dan\nkneuzend was. De schok was zoo gering geweest, dat niemand aan boord\ner zich ernstig ongerust over maakte, toen de matrozen uit het ruim\nnaar boven stormden met den kreet: \"wij zinken, wij zinken!\" Eerst\nwaren de passagiers zeer ontsteld, maar kapitein Anderson stelde hen\nspoedig gerust; en inderdaad, het gevaar kon zoo dreigend niet zijn;\nde Scotia was door waterdichte beschotten in zeven afdeelingen verdeeld\nen kon dus zonder vrees een lek velen. De kapitein ging onmiddellijk\nnaar beneden en bevond dat de vijfde afdeeling vol water liep; dit\ngeschiedde zoo snel, dat het lek zeer groot zijn moest. Gelukkig\nbevond zich de machine niet in dit gedeelte, anders waren de vuren\naanstonds uitgegaan. De kapitein liet onmiddelijk stoppen, en een\nmatroos dook in het water om te onderzoeken welke averij men had\ngekregen; hij vond dat er een gat van twee meter breed in de kiel\nwas. Zulk een lek kon niet gestopt worden, en de Scotia moest hare\nreis vervolgen met de raderen voor de helft in 't water. Men was toen\nnog op 300 kilometer van kaap Clear, doch eindelijk liep de boot toch\nte Liverpool in het dok der maatschappij binnen; zij kwam drie dagen\nte laat aan, waarover men zeer ongerust was geweest.\n\nToen de Scotia in het droge dok was gehaald, onderzochten de\ningenieurs het schip; zij konden hunne oogen nauwelijks gelooven;\nop twee en een halven meter onder de waterlijn was een regelmatig\ngat in de gedaante van een gelijkbeenigen driehoek. De breuk van\nde ijzeren platen was bijzonder zuiver, en zou in de fabriek niet\nbeter plaats hebben gehad; het boorwerktuig waarmede dit geschied\nwas, moest dus van eene buitengewone hardheid zijn, en na met eene\nverwonderlijke kracht voortgestooten te zijn om een ijzeren plaat\nvan vier centimeters dikte te kunnen doorboren, moest het er door\neene achterwaartsche en onverklaarbare beweging van zelf weder zijn\nuitgekomen. Dit was een feit waardoor de openbare meening op nieuw in\nheftige beweging kwam. Sinds dat oogenblik werden allerlei zeerampen,\nwelke geene bekende oorzaak hadden, op rekening van het monster\ngesteld. Het ingebeelde gedrocht werd verantwoordelijk gesteld voor al\nde schipbreuken, wier aantal ongelukkig genoeg zeer aanzienlijk is,\nwant van de 3000 schepen, welker verlies jaarlijks aan het bureau\nVeritas wordt gemeld, bedraagt het getal zeil- of stoomschepen,\nwelke men veronderstelt dat bij het uitblijven van berichten met man\nen muis vergaan zijn, niet minder dan 200!\n\nRechtvaardig of onrechtvaardig beschuldigde men het monster van de\nverdwijning dier schepen; de gemeenschap tusschen de verschillende\ntanden werd, dank zij de vrees voor het gedrocht, hoe langer hoe\ngevaarlijker, geen wonder dus dat het publiek er zich mede bemoeide\nen op stelligen toon eischte, dat de zee eindelijk, het kostte wat\nhet wilde, van dit vervaarlijk dier zou bevrijd worden.\n\n\n\nHOOFDSTUK II\n\nHet voor en tegen.\n\nToen deze gebeurtenissen plaats vonden, kwam ik juist terug van een\nwetenschappelijken tocht door het gebied Nebraska in de Vereenigde\nStaten. In mijne betrekking van hoogleeraar bij het museum van\nnatuurlijke historie te Parijs, had het Fransche gouvernement\nmij aan die expeditie toegevoegd. Na zes maanden in Nebraska te\nhebben doorgebracht kwam ik tegen het einde van Maart met kostbare\nverzamelingen te New-York terug. Mijn vertrek naar Frankrijk was in\nhet begin van Mei bepaald; ik hield mij dus bezig met het rangschikken\nmijner verzamelingen van planten, dieren en mineralen toen het geval\nmet de Scotia plaats had.\n\nIk was volkomen op de hoogte van dit vraagstuk van den dag, hoe zou\nhet ook anders hebben kunnen zijn? Ik had alle Amerikaansche bladen\ngelezen en herlezen, zonder er wijzer door geworden te zijn, dit\ngeheim intrigeerde mij. Het was mij onmogelijk eene vaste meening\nte vormen, zoodat ik van het eene uiterste tot het andere verviel;\ndat er iets bestond kon niet meer betwijfeld worden; de ongeloovigen\nmoesten dan het lek in de Scotia slechts eens gaan betasten.\n\nToen ik te New-York kwam had de belangstelling haar hoogste standpunt\nbereikt. Het denkbeeld van een drijvend eiland of van eene onbereikbare\nklip, had men geheel en al laten varen; want als die klip geene\nmachine bevatte, hoe had zij zich dan met zulk eene verbazende snelheid\nkunnen verplaatsen?\n\nEvenzeer had men het denkbeeld opgegeven dat het een drijvend wrak zou\nzijn, altijd alweer om de snelheid van beweging. Er bleven dus twee\nmogelijke oplossingen van die zaak over, zoodat men zich daaromtrent\nin twee partijen verdeelde; de eene partij hield vol dat het een\nmonster was met ontzettende krachten, de andere beweerde dat het een\nonderzeesch schip was met eene buitengewone beweegkracht. Deze laatste\nveronderstelling was wel aannemelijk, maar hield geen steek tegenover\nhet onderzoek in beide werelddeelen; het was niet waarschijnlijk dat\neen eenvoudig particulier zulk een werktuig ter zijner beschikking\nhad; waar en wanneer had hij het kunnen doen vervaardigen, hoe\nzou hij het geheim gehouden hebben? Slechts eene regeering kon\nzulk een vernielend werktuig bezitten, en in deze vernielzuchtige\ntijden, waarin de mensch er slechts op bedacht is om de kracht en de\nuitwerking der oorlogswapenen te verdubbelen, kon het mogelijk zijn\ndat een staat buiten weten van anderen zulk een vreeselijk werktuig\nliet beproeven. Na de chassepots, de torpedo's; na de torpedo's,\nonderzeesche rammen; daarna reactie; ten minste 't is te hopen!\n\nDe veronderstelling van een oorlogswerktuig viel geheel en al in\n't water na de verklaring der onderscheiden mogendheden. Omdat het\nhier eene zaak van algemeen belang gold en de groote vaart over den\nOceaan er door leed, mocht men de oprechtheid der gouvernementen\nniet in twijfel trekken. Hoe kon men overigens ook aannemen dat\nzulk een schip gebouwd was zonder door iemand gezien te zijn? Om in\nzulke omstandigheden een geheim te bewaren is reeds moeielijk voor\neen bijzonder persoon, maar zeker onmogelijk voor eene regeering,\nwier handelingen voortdurend door afgunstige mogendheden worden\ngadegeslagen. Toen er dus een onderzoek was ingesteld in Engeland,\nFrankrijk, Rusland, Pruisen, Spanje, Itali\u00eb, Amerika, ja zelfs in\nTurkije, werd de veronderstelling van een onderzeeschen Monitor voor\ngoed verworpen. Nu kwam het monster weder op de baan, ten spijt van\nde aardigheden, waarmede het door kleine bladen overstelpt werd; het\nis licht te begrijpen dat nu men zich eenmaal tot een levend wezen\nbepalen moest, de verbeelding weldra de meest dwaze veronderstellingen\nmaakte op ichthyologisch gebied.\n\nBij mijne komst te New-York hadden verschillende personen mij\nde eer aangedaan om mij over het wonderbaarlijk verschijnsel\nte raadplegen. Ik had in Frankrijk een werk uitgegeven in twee\nkwartijnen, waarvan de titel luidde: \"De geheimen van de diepten\nder zee.\" Dit boek was nog al in den smaak der geleerden gevallen,\nen verhief mij tot eene specialiteit in dat vrij onbekende deel der\nnatuurlijke geschiedenis. Men vroeg mij om raad; voor zoover als ik\nhet wezenlijke van de zaak begrijpen kon, bepaalde ik mij tot eene\nvolstrekte ontkenning; maar weldra dreef men mij zoo in het nauw,\ndat ik mij bepaald moest uitdrukken; de \"hoog geleerde Pierre Aronnax,\nhoogleeraar aan het museum te Parijs\" werd door den \"New-York Herald\"\ngenoodzaakt zijne meening uit te spreken.\n\nEindelijk liet ik mij dwingen; ik sprak omdat ik niet meer zwijgen\nkon; ik bekeek de zaak van alle kanten, zoowel staatkundig als\nwetenschappelijk, en ik geef hier slechts het slot van een zeer\nuitvoerig artikel, dat ik in het nommer van den 30sten April schreef:\n\n\"Derhalve,\" zei de ik na alle veronderstellingen afzonderlijk te hebben\nnagegaan, \"nu elke veronderstelling verworpen is, moet men noodzakelijk\naan het bestaan van een zeedier gelooven dat met buitengewone krachten\nbegaafd is. De grootste diepten van den Oceaan zijn ons geheel\nonbekend; het dieplood heeft ze niet kunnen peilen. Wat geschiedt er\nin die afgronden? Welke wezens kunnen er 12 of 15 kilometer onder het\noppervlak der zee leven? Hoe is hun samenstel? Men kan er nauwelijks\nnaar gissen. De oplossing van het raadsel voor hetwelk wij staan,\nkan tweeledig zijn. Of wij kennen al de verscheidenheid der dieren,\nwelke onze planeet bewonen, of wij kennen ze niet. Indien wij ze niet\nallen kennen, indien de natuur nog geheimen voor ons heeft op het\ngebied der ichthyologie, dan is niets aannemelijker dan te gelooven\naan het bestaan van walvisschen van eene geheel nieuwe soort, van een\nbijzonder maaksel, dat hen geschikt maakt om in de grootste diepte te\nleven, waar het dieplood nog niet is kunnen doordringen; een bijzonder\ntoeval, een gril, een luim, als men wil, brengt hen mogelijk van tijd\ntot tijd, doch zeldzaam, aan het oppervlak van den Oceaan.\n\n\"Indien wij integendeel alle levende soorten kennen, moet men het hier\nbedoelde dier noodzakelijk zoeken onder de reeds bekende zeedieren,\nen in dat geval zou ik geneigd zijn om aan het bestaan van een\nreusachtigen eenhoorn te gelooven.\n\n\"De gewone zee-eenhoorn bereikt soms eene lengte van zestig voet. Neem\ndie afmeting nu vijf- of zelfs tienvoudig; geef aan dit beest eene\nkracht evenredig aan zijne grootte, verzwaar zijn hoorn en gij hebt\nhet bedoelde dier. Dan heeft het afmetingen zooals de officieren van\nde Shannon die hebben beschreven, een hoorn sterk en zwaar genoeg\nom een gat in de Scotia te booren, en kracht in overvloed om de kiel\nvan een stoomschip aan te tasten.\n\n\"De eenhoorn toch is met een soort van ivoren spoor of met een\nhellebaard gewapend, zooals sommige natuurkenners dit voorwerp\nbeschrijven. Het is een slagtand zoo hard als staal; men heeft\neenige van die tanden gevonden, waarmede het lichaam van walvisschen\ndoorboord was; deze visch namelijk wordt door den eenhoorn altijd\nmet goeden uitslag aangevallen. Anderen werden niet zonder inspanning\nuit den romp van schepen getrokken, welke zij geheel doorboord hadden,\nevenals een drilboor door een vat gaat. Het museum van de geneeskundige\nfaculteit te Parijs bezit een van die hoorns, welke eene lengte van\n2.25 en onderaan eene breedte van O.48 meter heeft.\n\n\"Welnu, veronderstel zulk een wapen tienmaal zoo sterk, en het dier\ntienmaal zoo krachtig; verbeeld u, dat het zich met eene snelheid\nvan twintig kilometer in het uur beweegt; vermenigvuldig het gewicht\nmet de snelheid, en gij verkrijgt tot resultaat een schok, die wel\nin staat is om het bedoelde ongeluk te veroorzaken. Voordat ik nader\nword ingelicht houd ik het er dus voor dat het een zee-eenhoorn is\ngeweest van verbazende grootte, niet met een hellebaard, maar met eene\nwezenlijke spoor gewapend, zooals gepantserde fregatten of ramschepen\ndie hebben. Zoo zou dit onverklaarbaar verschijnsel zijn opgelost,\nof--er moet niets bestaan, in weerwil van al hetgeen men gegist,\ngezien en gevoeld heeft, hetgeen ook nog wel mogelijk is.\"\n\nDie laatste woorden waren niet vrij van lafhartigheid, maar ik wilde\ntot op zekere hoogte mijne waardigheid als professor ophouden, en door\nde Amerikanen niet worden uitgelachen. Ik hield een achterdeurtje open,\ndoch in den grond der zaak geloofde ik aan het bestaan van een monster.\n\nMijn stuk werd druk besproken, en kreeg daardoor heel wat\nruchtbaarheid; ik had een zeker aantal menschen op mijne hand; de\noplossing, welke ik gaf, leverde overigens stof genoeg op om aan de\nverbeelding vrij spel te laten. De menschelijke geest schept behagen\nin die grootsche gedachte aan bovennatuurlijke wezens. En de zee is\njuist het beste verblijf voor zulke schepsels; zij is het, waar die\nreuzen, waarbij landdieren als olifanten of neushoorns slechts dwergen\nzijn, zich vrij kunnen ontwikkelen. Het water bevat de grootste\nbekende zoogdieren, en misschien verbergt het nog schelpdieren\nvan onvergelijkelijken omvang, schaaldieren, afschuwelijk om te\naanschouwen, zooals bijvoorbeeld kreeften van honderd meter lengte of\nkrabben van twee honderd centenaar! waarom niet? In voorhistorische\ntijden waren de landdieren, viervoetige, vierhandige, kruipende dieren,\nvogels, enz. van reusachtige grootte. De schepper des heelals had ze\nin een kolossalen vorm gegoten, welke door den tijd kleiner geworden\nis. Waarom zou de zee in hare onbekende diepten geen staaltjes bewaard\nhebben van die reusachtige wezens uit de geologische tijdperken der\naarde? de zee toch verandert nooit, terwijl de aardkorst elk oogenblik\nverandering ondergaat. Waarom zou zij de laatste verscheidenheden\nniet bevatten van die reuzen der voorwereld, voor welke jaren gelijk\nzijn aan eeuwen, en eeuwen gelijk aan duizend jaren?\n\nMaar ik laat mij tot zulke droomerijen verleiden nu ik er niet\nmeer aan mag toegeven; ik laat die hersenschimmen varen, nu de tijd\nze voor mij in eene vreeselijke werkelijkheid veranderd heeft. Ik\nherhaal het, men vormde zich toen eene meening over den aard van\nhet verschijnsel, en het publiek geloofde vrij algemeen aan het\nbestaan van een wonderbaarlijk wezen, hetwelk niets gemeen had met\nde fabelachtige zeeslangen.\n\nIndien sommigen het slechts beschouwden als een wetenschappelijk\nraadsel, hetwelk moest worden opgelost, dan dachten anderen vooral in\nAmerika en Engeland, met vrij wat practischer zin er aan om den Oceaan\nvan dit vreeselijk monster te bevrijden, om de groote vaart daardoor te\nbeveiligen. Dagbladen en tijdschriften aan de belangen van nijverheid\nen handel maar vooral aan het assurantiewezen gewijd, behandelden\nde zaak voornamelijk uit dit oogpunt, en waren hierin eenstemmig;\nde verzekeringmaatschappijen dreigden zelfs hare premi\u00ebn te verhoogen.\n\nToen de openbare meening uitspraak gedaan had, verklaarden de Vereenigde\nStaten zich het eerst. Men maakte te New-York toebereidselen voor een\ntocht om den eenhoorn te vervolgen. Een fregat met eene spoor voorzien\nen van groote snelheid, de Abraham Lincoln, werd uitgerust om zoodra\nmogelijk zee te kiezen. De kapitein Farragut had vrije beschikking\nover de tuighuizen, en hij maakte daarvan een goed gebruik om zijn\nfregat zoo snel mogelijk uit te russen.\n\nZooals het wel eens meer gebeurt geschiedde het ook thans; toen\nmen besloten had om het monster te vervolgen, verscheen dit niet\nmeer. Gedurende twee maanden hoorde niemand er over spreken,\ngeen schip ontmoette het dier. Het was alsof die eenhoorn kennis\ndroeg van de samenzwering welke tegen hem gesmeed werd; men had er\nzo\u00f3veel over gesproken en zelfs door middel van den transatlantischen\ntelegraafkabel! Daarom beweerden enkele spotters dat die slimme kwant\neenig telegram had opgevangen, waarmede hij nu zijn voordeel deed.\n\nDerhalve wist men niet waarheen het fregat gezonden moest worden, nu\nhet voor een verren tocht uitgerust--en van verbazende vischtoestellen\nvoorzien was. Men werd hoe langer hoe ongeduldiger toen men den 2den\nJuli vernam dat de Tampico, eene boot van San Francisco naar Shanghai,\nhet dier drie weken geleden wederom in het noordelijk gedeelte van\nde Stille Zuidzee gezien had. De ontroering, welke deze tijding\nveroorzaakte, was buitengemeen groot. Men liet den kapitein Farragut\ngeen vierentwintig uur beraad; zijne victualie was aan boord;\nhij had kolen in overvloed, niemand ontbrak er op de scheepsrol,\nhij behoefde zijn schip slechts onder stoom te brengen en het anker\nte lichten; men zou hem een dag oponthoud kwalijk genomen hebben,\nbovendien verlangde de kapitein niets liever dan te vertrekken.\n\nDrie uur voordat de Abraham Lincoln van de kaai van Brooklyn werd\nlosgemaakt, ontving ik den volgenden brief:\n\n\nMijnheer, 3 Juli 1867.\n\n\"Indien gij lust gevoelt om den tocht met den Abraham Lincoln mede te\nmaken, zal de regeering der Vereenigde Staten met genoegen zien dat\nFrankrijk daarbij door u vertegenwoordigd wordt. De Kapitein Faragut\nheeft eene hut ter uwer beschikking.\n\nMet de meeste hoogachting heb ik de eer te zijn.\n\nUw. Dw. Dienaar, J. B. Hobson, Secretaris aan het Departement van\nMarine.\n\nDen WelEdel Hoog Geleerden Heer den Heer Aronnax, professor aan het\nmuseum te Parijs. H\u00f4tel der vijfde Avenue te New-York.\n\n\nHOOFDSTUK III\n\nDe trouwe knecht.\n\nDrie seconden voor ik den brief van den heer Hobson kreeg, dacht ik\ner evenmin aan om den eenhoorn te vervolgen als om de Noordwestelijke\ndoorvaart te gaan zoeken, maar drie seconden na den brief te hebben\ngelezen, begreep ik eindelijk dat mijne wezenlijke roeping, het\neenige doel van mijn leven was om dit onrustbarende monster op te\njagen en er de aarde van te bevrijden. Doch ik kwam pas van eene\nmoeilijke reis terug, was zeer afgemat en verlangde naar rust;\nvoor weinige oogenblikken reikhalsde ik er naar om mijn vaderland\nen mijne vrienden terug te zien, en weder rustig in mijne kleine\nwoning in den Plantentuin te midden mijner kostbare verzamelingen te\nzitten. Maar niets kon mij nu terughouden; ik vergat alle vermoeienis,\nvrienden, verzamelingen, alles, en zonder er lang over te denken nam\nik het aanbod der Amerikaansche regeering aan. Overigens dacht ik,\ndat elke andere weg mij ook wel naar Europa kon terugbrengen, en dat\nde eenhoorn beleefd genoeg zou zijn om mij naar de Fransche kust te\nvoeren! Dat dier, hoopte ik, zou zich in de eene of andere Europeesche\nzee, al was het alleen om mij genoegen te doen, wel laten vangen,\nen dan bracht ik op zijn minst een halven meter van zijn ivoren hoorn\nmede voor het museum van natuurlijke historie.\n\nMaar intusschen moest ik het dier in het noordelijk deel der\nStille Zuidzee helpen opzoeken, en dat was zoo wat de weg naar onze\ntegenvoeters in plaats van naar Frankrijk.\n\n\"Koen!\" riep ik ongeduldig.\n\nKoenraad was mijn knecht, een trouwe jongen, die mij op al mijne\nreizen vergezelde; een brave Vlaming van wien ik veel hield, en die\nmij met gelijke munt betaalde; hij was zeer bedaard van natuur,\nnauwgezet van beginselen, ijverig uit gewoonte, verwonderde zich\nbijna nimmer over eenig toeval in dit leven, was zeer handig,\ngeschikt voor allerlei diensten, en gaf, in spijt van zijn naam,\nnimmer eenigen raad, zelfs als men er hem om vroeg. Door zijn verkeer\nte midden van de geleerden van den Plantentuin had Koenraad ten slotte\nnog al een en ander geleerd. Ik bezat in hem eene specialiteit voor\nhet verdeelen in klassen van voorwerpen uit de natuurlijke historie;\nhij was bijzonder vlug in het ordenen van alle vertakkingen, groepen,\nklassen, orden, famili\u00ebn, geslachten, soorten, verscheidenheden, maar\ndaartoe bepaalde zich ook zijne geheele kennis. Klassenverdeeling was\nzijn leven, en hij wist niets meer. Hoe bekwaam ook in de theorie der\nklassen, was hij het volstrekt niet in de practijk, en ik geloof dat\nhij geen potvisch van een walvisch had kunnen onderscheiden. En toch\nwas het een brave en flinke jongen!\n\nKoenraad was mij nu gedurende ongeveer tien jaar overal gevolgd waar\nmijn wetenschappelijk onderzoek mij heen voerde. Nooit had hij eenige\naanmerking gemaakt over den langen duur of over de vermoeienis eener\nreis; nimmer verstoutte hij zich een woord tegen te spreken als hij\nzijn valies moest pakken om mij naar eenig land, China of Congo,\nhoe ver afgelegen ook, te volgen. Hij trok overal mede heen, zonder\nnaar eenige reden te vragen. Overigens had hij een sterk gestel,\ndat met alle kwalen den spot dreef; stevige spieren, maar geen zweem\nvan zenuwen--in zedelijken zin altijd.\n\nDie jongen was dertig jaar oud; zijn leeftijd stond tot die van zijn\nmeester als 3 tot 4, ik behoef dus niet te zeggen dat ik 40 jaar oud\nwas. Koenraad had slechts \u00e9en gebrek; hij nam de vormen tot in het\nbespottelijke in acht, zoodat hij mij altijd in den derden persoon\naansprak--soms tot tergens toe.\n\n\"Koen!\" riep ik nog eens, terwijl ik in koortsige haast toebereidselen\ntot mijn vertrek begon te maken.\n\nIk was zeker van den trouwen jongen; gewoonlijk vroeg ik hem nooit\nof hij mij op mijne reizen verkoos te volgen of niet, maar ditmaal\ngold het een tocht, die tot in 't oneindige kon duren, en dan nog wel\neen zeer gevaarlijken tocht om een dier te vervolgen, dat in staat\nwas om een fregat als een notedop te doen zinken! Er was wel reden\nom er eens over na te denken, zelfs voor den kalmsten mensch van de\nwereld. Wat zou Koenraad wel zeggen?\n\n\"Koen!\" riep ik voor de derde maal.\n\nKoenraad verscheen.\n\n\"Roept mijnheer mij?\" vroeg hij binnenkomende.\n\n\"Ja mijn jongen. Pak mijn goed, en maak u gereed; wij vertrekken over\ntwee uur.\"\n\n\"Zoo als mijnheer belieft,\" antwoordde Koenraad bedaard.\n\n\"Wij hebben geen oogenblik te verliezen; stop zonder te tellen al\nmijne reisbenoodigdheden in mijn koffer; kleeren, hemden, laarzen\nzooveel als gij maar kunt, en haast u!\"\n\n\"En mijnheers verzamelingen?\" vroeg hij.\n\n\"Daar zal ik mij later mede bemoeien.\"\n\n\"Wat! de archiotheriums, hyracotheriums, oreodons, cheropotamussen\nen andere skeletten?\"\n\n\"Men zal die in 't logement wel voor mij bewaren.\"\n\n\"En mijnheers levende babiroussa?\"\n\n\"Men zal die in mijne afwezigheid wel voeren. Bovendien zal ik order\ngeven om onze geheele menagerie naar Frankrijk te zenden.\"\n\n\"Keeren wij dus niet naar Parijs terug?\" vroeg Koenraad.\n\n\"Ja ... zeker....\" antwoordde ik eenigszins ontwijkend, \"maar langs\neen omweg.\"\n\n\"Zoo als mijnheer belieft.\"\n\n\"'t Is maar eene kleinigheid, een eenigszins minder rechte weg,\ndat is alles; wij gaan met den Abraham Lincoln.\"\n\n\"Zooals mijnheer goedvindt,\" antwoordde Koenraad bedaard.\n\n\"Gij weet, mijn vriend, er is sprake van een monster ... een\nverschrikkelijken eenhoorn,... wij gaan de zee er van bevrijden!... De\nschrijver van een werk in twee quarto deelen over de \"Geheimen van de\ndiepten der zee,\" mag niet nalaten om zich met kapitein Farragut in\nte schepen. Een roemvolle tocht,... maar gevaarlijk ook. Men weet niet\nwaar men heen gaat. Die dieren kunnen allerlei grillen hebben; maar wij\ngaan toch; wij hebben een kapitein, die goed uit zijne oogen kijkt.\"\n\n\"Zooals mijnheer doet, doe ik ook,\" zeide Koenraad.\n\n\"Denk er goed over na, want ik wil u niets verbergen; het is eene\nreis waarvan men niet altijd terugkeert.\"\n\n\"Zooals mijnheer goedvindt.\"\n\nEen kwartier daarna waren onze koffers gepakt: Koen was in een\nommezien gereed, en ik was zeker dat er niets vergeten was, want die\njongen rangschikte mijne hemden en bovenkleeren even goed als vogels\nen zoogdieren.\n\nDe hijschmachine van het h\u00f4tel bracht ons in den grooten gang; ik ging\neen paar trappen lager naar het kantoor om mijne rekening te betalen;\nik gaf bevel om mijne opgezette dieren en gedroogde planten naar Parijs\nte verzenden en om de babiroussa te voeren, en stapte gevolgd door\nKoenraad in een rijtuig. De wagen reed Broadway af naar Unionsquare,\nvolgde de Vierde Avenue tot aan hare vereeniging met de Bowerystraat,\nsloeg toen de Katharinestraat in en hield bij den 34en steiger stil;\ndaarvandaan bracht ons de Katharinaboot met paarden en rijtuig over\nnaar Brooklyn, de groote voorhaven van New-York, hetwelk op den\nlinkeroever der Oost-rivier ligt, en in weinige minuten waren wij op\nde kaai, waar de Abraham Lincoln vervaarlijke rookwolken door hare\nbeide schoorsteenen naar boven stuwde.\n\nOnze bagage werd onmiddellijk op het dek van het fregat gebracht. Ik\nhaastte mij aan boord te komen en vroeg naar den kapitein. Een der\nmatrozen bracht mij op de kampanje, waar ik een officier vond met\neen goed voorkomen, die mij de hand toestak.\n\n\"Mijnheer Pierre Aronnax?\" vroeg hij.\n\n\"Dat ben ik,\" antwoordde ik hem. \"Kapitein Farragut?\"\n\n\"In eigen persoon. Wees welkom, mijnheer de professor; uw hut is voor\nu gereed.\"\n\nIk groette hem, en liet den kapitein verder voor het uitzeilen zorgen,\nterwijl ik mij de hut deed aanwijzen, welke voor mij bestemd was.\n\nDe Abraham Lincoln was voor hare nieuwe bestemming goed gekozen en\nuitgerust. Het was een snelzeilend fregat, met eene machine, welke\neene stoomspanning van zeven atmosferen toeliet. Met deze drukking\nhad de Abraham Lincoln een gemiddelde snelheid van 18,3 kilometer\nin het uur, eene aanzienlijke snelheid, maar onvoldoende om met den\nreusachtigen visch te wedijveren.\n\nDe inwendige inrichting van het fregat beantwoordde aan het overige. Ik\nwas zeer tevreden over mijne hut, welke zich in het achterschip bevond\nen uitkwam in het officierssalon.\n\n\"Wij zullen hier op ons gemak zijn,\" zeide ik tegen Koenraad.\n\n\"Even goed als een slak in haar schelp!\" antwoordde Koenraad.\n\nIk liet Koenraad onze koffers behoorlijk plaatsen en ging zelf\nweer naar boven om de toebereidselen tot de afvaart te zien. Op dit\noogenblik liet de kapitein de laatste trossen, welke het fregat aan\nde kaai van Brooklyn bevestigden, losgooien. Als ik dus een kwartier\nlater gekomen was, zou het schip zonder mij vertrokken zijn, en ik\nhad dien buitengewonen, bovennatuurlijken en onwaarschijnlijken tocht\nniet medegemaakt, waarvan het ware verhaal evenwel niet overal geloof\nzal vinden. Maar de kapitein wilde geen dag, geen uur zelfs verliezen\nom de zee te bereiken waar het dier het laatst gezien was. Hij liet\nden machinist op het dek komen.\n\n\"Hebben wij drukking genoeg?\" vroeg hij.\n\n\"Ja wel, mijnheer,\" antwoordde de machinist.\n\n\"Go head!\" riep daarop kapitein Farragut.\n\nDit bevel werd naar de machinekamer overgebracht door middel van een\ntoestel met samengeperste lucht, en de onder-machinist draaide de kruk\nom, welke de machine in beweging moest brengen; de stoom drong sissende\nin de geopende pijpen; lange horizontale stampers zuchtten en brachten\nde zuigerstang in beweging, de schroef draaide met toenemende snelheid\nin het water rond, en de Abraham Lincoln stoomde statig voorwaarts, te\nmidden van een honderdtal kleine schepen en bootjes vol toeschouwers,\ndie het fregat uitgeleide deden.\n\nDe kaaien van Brooklyn en van New-York langs de Oostrivier wemelden\nvan nieuwsgierigen. De hoezee's van 500,000 monden barstten\nachtereenvolgens los. Duizenden zakdoeken wuifden boven de dichte\nmenigte en riepen de Abraham Lincoln een laatst vaarwel toe,\ntotdat het schip in de Hudson kwam, tegenover het uiteinde van het\nschiereiland, waarop New-York gebouwd is. Toen volgde het aan de zijde\nvan New-Jersey den schoonen, met buitenplaatsen bezaaiden rechteroever\nvan den stroom, en stoomde tusschen de forten door, welke het met\nkanonschoten begroetten. De Abraham Lincoln beantwoordde dien groet\nmet het driemaal hijschen van de Amerikaansche vlag, waarvan de 39\nsterren aan de bazaansmast prijkten; daarop verminderde het fregat\nzijne snelheid om het afgebakende vaarwater te houden, hetwelk met\neene bocht door de binnenbaai bij Kaap Sandy-Hook loopt, en stoomde\nstrijkelings voorbij deze zandige landtong waar duizenden toeschouwers\nhet nog eens toewuifden.\n\nDe vloot van scheepjes en booten volgde het fregat nog altijd en\nverliet het niet eer dan op de hoogte van het vuurschip, welks beide\nlichten den ingang van het nauwe vaarwater te New-York aanduiden.\n\nHet sloeg toen drie uur. De loods ging weer in zijne boot en roeide\nnaar den schoener, die hem onder den wind wachtte. De vuren werden\naangestookt, de schroef draaide sneller in de golven, het fregat liep\nlangs de gele en lage kust van Long-Island, en om acht uur des avonds\nstoomde het met volle kracht over de grauwe golven van den Oceaan\nvoorwaarts na in het noordwesten de vuur-bakens van Fire-Island uit\nhet oog te hebben verloren.\n\n\nHOOFDSTUK IV\n\nNed Land.\n\nKapitein Farragut was een flink zeeman, en het fregat waard dat hij\ncommandeerde. Zijn schip en hij vormden slechts een geheel; hij was\ner de ziel van. Hij twijfelde geen oogenblik aan het bestaan van den\neenhoorn, en hij duldde niet dat men daarover aan boord twistte. Hij\ngeloofde er aan, zooals sommige oude wijven aan het bestaan van den\nLeviathan gelooven, uit geloofsovertuiging, niet door redeneering. Het\nmonster bestond, hij zou er de zee van bevrijden, dit had hij\ngezworen. Het was een soort van ridder van Rhodus, een Dieudonn\u00e9\nde Gozon, die de slang opzocht, welke dit eiland verwoestte. Of de\nkapitein zou den eenhoorn dooden of dit dier zou den kapitein dooden;\neen middelweg bestond er niet. De officieren deelden het gevoelen\nvan den commandant. Men had ze eens moeten hooren spreken over de\nverschillende kansen eener ontmoeting, en den uitgestrekten Oceaan zien\nbekijken. Meer dan een hield vrijwillig de wacht op de bramsteng,\ndie zulk een baantje onder andere omstandigheden zou verwenscht\nhebben. Zoolang de zon hare dagelijksche loopbaan aan den hemel\nbeschreef, zat het want vol matrozen, wien de planken onder de voeten\nbrandden zoodat zij op het dek niet konden blijven staan. En toch\nkliefde de Abraham Lincoln de golven van den Grooten Oceaan nog niet!\n\nWat de equipage betrof, deze verlangde niets liever dan om den\neenhoorn te ontmoeten, hem te harpoenen, aan boord te hijschen en\naan stukken te snijden; de matrozen bekeken de zee met bijzondere\noplettendheid. Bovendien had de kapitein gesproken van eene som van\n2000 dollars, welke uitbetaald zou worden aan iedereen, matroos of\nkajuitsjongen, bootsman of officier, die het dier zou aanwijzen. Men\nkan denken hoe de oogen aan boord van de Abraham Lincoln zich\ninspanden.\n\nIk voor mij bleef bij de overigen niet achter, en ik liet aan\nniemand mijn aandeel in het dagelijksch uitkijken over. Het fregat\nzou honderdmaal eerder Argus hebben moeten heeten. Koenraad all\u00e9\u00e9n\nwas onverschillig voor de zaak, welke ons allen gespannen hield,\nen deelde niet in de algemeene geestdrift.\n\nIk heb reeds gezegd dat kapitein Farragut het fregat zorgvuldig\nvoorzien had van allerlei werktuigen om den grooten visch te\nvangen. Een walvischvaarder zou niet beter zijn uitgerust. Wij hadden\nalle mogelijke instrumenten, van den harpoen, die met de hand geworpen\nwordt, tot de met weerhaken voorziene pijlen, die door donderbussen, en\nde ontplofbare kogels, welke door ganzenroeren worden afgeschoten. Op\nden voorsteven stond een voortreffelijk achterlaadkanon, met dikke\nwanden en nauwe ziel, waarvan een model op de tentoonstelling van 1867\nzou worden ingezonden. Dit prachtige stuk geschut van Amerikaanschen\noorsprong slingerde een puntkogel van vier kilogram op een gemiddelden\nafstand van zestien kilometer.\n\nDe Abraham Lincoln miste dus geen enkel vernielingswerktuig, maar\nzij had nog beter, namelijk Ned Land den koning der harpoeniers.\n\nNed Land was uit Canada afkomstig, en wist zoo buitengemeen handig\nmet den harpoen om te gaan, dat hij in dat gevaarlijk bedrijf zijn\ngelijke niet had. Hij was behendig en koelbloedig, stout en listig\nin de hoogste mate, en het moest wel een slimme walvisch, of een\nbijzonder listige potvisch zijn, die aan zijn harpoen ontsnapte. Ned\nLand was omstreeks veertig jaar oud; hij had eene lengte van meer\ndan zes Engelsche voet, was forsch gebouwd, had een ernstig gelaat,\nsprak weinig, was soms erg driftig en werd zelfs woedend als men hem\ntegenwerkte. Zijn persoon trok de opmerkzaamheid tot zich, en zijn\ndoordringend oog gaf eene zonderlinge uitdrukking aan zijn gelaat.\n\nIk geloof dat de kapitein wijs gehandeld had met dien man voor den\ntocht aan te werven. Hij was, wat de scherpte van zijn blik en de\nkracht van zijn arm aangaat, all\u00e9en eene geheele equipage waard. Ik kan\nhem nergens beter bij vergelijken dan bij een krachtigen verrekijker,\ndie tegelijk voor kanon kan dienen.\n\nWie van Canada spreekt denkt aan Frankrijk, en hoe weinig Ned Land\nzich ook met anderen bemoeide, moet ik toch bekennen dat hij eene\nzekere vriendschap voor mij opvatte. Mijne afkomst trok hem zeker aan;\nhij had daardoor gelegenheid die oude taal van Rabelais te spreken,\nwelke in sommige streken van Canada nog in gebruik is, en die ik\nzoo gaarne hoorde. Het geslacht van den harpoenier was uit Quebec\nafkomstig, en telde reeds tal van stoutmoedige visschers in den tijd\ntoen deze stad aan Frankrijk behoorde.\n\nNed kreeg langzamerhand meer lust in het praten, en ik hoorde gaarne\nhet verhaal zijner avonturen in de Poolzee\u00ebn. In de verhalen van\nzijne vischvangsten en gevechten ademde eene natuurlijke po\u00ebzie;\nzijne geschiedenissen kregen den vorm van heldendichten, en\ntusschenbeiden dacht ik een Canadaschen Homerus te hooren, die de\nIlias der poolstreken zong.\n\nIk beschrijf dien stoutmoedigen makker zooals ik hem nu ken. Wij\nzijn oude vrienden geworden, en verbonden door een onverbreekbaren\nvriendschapsband, zooals slechts de verschrikkelijkste gebeurtenissen\nkan in 't leven roepen! Ik zou honderd jaar willen leven, dappere Ned,\nom mij uwer des te langer te kunnen herinneren!\n\nEn hoedanig was nu het gevoelen van Ned Land over het zeemonster? Ik\nmoet bekennen dat hij niet aan den eenhoorn geloofde, en dat hij de\neenige aan boord was, die de algemeene overtuiging niet deelde. Hij\nvermeed het zelfs om over die zaak te spreken, waarover ik evenwel\nhoopte hem wel eens aan 't praten te krijgen.\n\nOp een prachtigen avond (30 Juni), drie weken na ons vertrek, was\nons fregat op de hoogte van de Witte Kaap, dertig kilometer van de\nkust van Patagoni\u00eb. Wij waren den Steenbokskeerkring gepasseerd, en\nde straat van Magelhaen lag op iets minder dan 700 kilometer meer\nzuidwaarts. Voor er acht dagen om waren zou de Abraham Lincoln de\ngolven der Stille Zuidzee klieven.\n\nOp de kampanje gezeten, praatten Ned Land en ik over koetjes\nen kalfjes, terwijl wij onze blikken over die geheimzinnige zee\nlieten dwalen, wier diepten tot nog toe voor den menschelijken blik\nondoordringbaar waren gebleven. Ik bracht zeer natuurlijk het gesprek\nop den reusachtigen eenhoorn, en ik ging de verschillende kansen van\nhet al of niet gelukken onzer onderneming na. Toen ik zag dat Ned\nmij slechts liet praten zonder zelf iets te zeggen, ging ik meer op\nden man af.\n\n\"Hoe komt het toch Ned,\" vroeg ik, \"dat gij niet overtuigd zijt\nvan het bestaan van den eenhoorn, dien wij vervolgen? Hebt gij dan\nbijzondere redenen om zoo ongeloovig te zijn?\"\n\nDe harpoenier keek mij eenige oogenblikken aan voor hij een antwoord\ngaf; drukte zooals hij gewoonlijk deed de breede hand tegen het\nvoorhoofd, kneep de oogen toe als om een besluit te nemen, en zeide\neindelijk:\n\n\"Misschien wel, mijnheer Aronnax.\"\n\n\"Komaan Ned, gij een walvischvaarder van uw ambacht, gij die met\nde groote zoogdieren der zee gemeenzaam geworden zijt, gij die u\ngemakkelijk het bestaan van zulke monsters verbeelden kunt, gij moest\nde laatste zijn van onder zulke omstandigheden nog twijfel te voeden.\"\n\n\"Daarin bedriegt gij u juist, mijnheer de professor,\" antwoordde\nNed. \"Het domme volk moge geloof slaan aan buitengewone kometen, die\ndoor het hemelruim vliegen, of aan het bestaan van voorwereldlijke\nmonsters, die nog binnen in de aarde leven, ik laat dat gaan, maar\nsterrekundigen noch geologen hechten aan zulke hersenschimmen; met een\nwalvischvaarder is dit hetzelfde geval. Ik heb er al heel wat vervolgd,\neen groot aantal met mijn harpoen getroffen, verscheidene gedood,\nmaar hoe sterk of hoe goed gewapend zij ook waren, noch hun staart\nnoch hun tanden of andere verdedigingsmiddelen zouden de ijzeren\nplaten van een stoomschip ooit hebben kunnen aantasten.\"\n\n\"Maar toch Ned noemt men schepen, die door den eenhoorn doorboord\nzijn.\"\n\n\"Houten schepen, dat is mogelijk, maar ik heb ze nooit gezien. Zoolang\nik niet van het tegendeel overtuigd word, ontken ik dat walvisschen,\npotvisschen of eenhoorns zoo iets zouden kunnen doen.\"\n\n\"Hoor eens Ned....\"\n\n\"Neen mijnheer, neen; al wat gij wilt, maar dat nooit. Misschien een\nreusachtige polyp?\"\n\n\"Nog minder Ned. De polyp is een weekdier, en die naam alleen doet u\nreeds hooren hoe weinig vastheid haar vleesch heeft. Al was zij ook 500\nvoet lang, dan nog zou de polyp, die niet tot de klasse der gewervelde\ndieren behoort, geheel onschadelijk zijn voor schepen als de Scotia\nen de Abraham Lincoln. Verhalen van Kraken of andere monsters van die\nsoort moet men dan ook geheel naar het gebied der fabelen verbannen.\n\n\"Dus mijnheer de natuurkenner, houdt gij het er voor,\" hernam Ned\nLand met ietwat spotachtigs in zijn toon, \"dat zulk een groote\neenhoorn bestaat...?\"\n\n\"Ja Ned, en ik herhaal dit met eene overtuiging, die op feiten\nberust. Ik geloof aan het bestaan van een krachtig ontwikkeld zoogdier,\ndat tot de gewervelde dieren behoort, zooals walvisschen, potvisschen,\nen dolfijnen, en dat met een buitengewoon sterken hoorn voorzien is.\"\n\nDe harpoenier liet een \"hm!\" hooren, terwijl hij met het hoofd schudde\nals iemand, die zich niet wil laten overtuigen.\n\n\"Vergeet niet,\" hernam ik, \"dat als zulk een dier bestaat, als het\nde diepten van den Oceaan bewoont, als het eenige kilometers onder\nde oppervlakte der zee zwemmen kan, dat het dan noodzakelijk een\nsamenstel hebben moet, welks kracht alle vergelijking te boven gaat.\"\n\n\"En waarom dan?\" vroeg Ned.\n\n\"Omdat er eene onberekenbare kracht noodig is om zich in zulk eene\ngroote diepte op te houden, en aan den druk van de massa water boven\nzich weerstand te bieden.\"\n\n\"Zoo?\" zeide Ned terwijl hij mij aankeek en een oogje knipte.\n\n\"Zeker, en eenige cijfers kunnen u dit gemakkelijk bewijzen.\"\n\n\"O cijfers!\" antwoordde Ned, \"daar doet men mede wat men wil.\"\n\n\"In handelszaken is dit mogelijk Ned, maar niet in de wiskunde. Hoor\nslechts: laat ons aannemen dat de drukking van den dampkring wordt\nvoorgesteld door den druk van eene kolom water van 32 voet hoog;\nin wezenlijkheid zou de kolom minder hoog zijn, omdat wij hier\nte doen hebben met zeewater, waarvan de dichtheid veel grooter is\ndan van zoet water; welnu Ned, evenveel maal 32 voet als gij naar\nbeneden duikt, even zooveel atmosferen drukken er dan op uw lichaam,\nof een even groot aantal kilogrammen op elken vierkanten centimeter\nvan de oppervlakte uws lichaams. Daarom volgt dat op eene diepte van\n320 voet die drukking gelijk staat met die van tien atmosferen, en\nals men eene diepte van 32000 voet of ruim tien kilometer bereiken\nkon, dan zouden er duizend atmosferen op u drukken; elke vierkante\ncentimeter derhalve van uwe lichaamsoppervlakte zou een gewicht te\ndragen hebben van duizend kilogram; en weet gij nu wel, mijn dappere\nNed, hoeveel vierkante centimeters die oppervlakte bedraagt?\"\n\n\"In het geheel niet, mijnheer Aronnax.\"\n\n\"Ongeveer 17000.\"\n\n\"Nog z\u00f3oveel?\"\n\n\"En daar in de werkelijkheid de drukking van den dampkring nog iets\nmeer is dan een kilogram op de vierkante centimeter, zoo dragen uwe\n17000 vierkante centimeter op dit oogenblik een gewicht van 17568\nkilogram.\"\n\n\"Zonder dat ik er iets van merk?\"\n\n\"Zonder dat gij het bemerkt. En dat gij door zulk een drukking niet\nverpletterd wordt, komt omdat de lucht met een even groote drukking\nin uw lichaam doordringt, van daar een volmaakt evenwicht hetwelk het\nu gemakkelijk doet dragen; maar in het water is het een ander ding.\"\n\n\"Ja wel, dat begrijp ik,\" antwoordde Ned, die wat oplettender was\ngeworden, \"omdat het water mij omringt, en niet in mijn lichaam\ndoordringt.\"\n\n\"Juist Ned; derhalve ondergaat gij 32 voet onder water eene drukking\nvan 17568 kilogram; en zoo voortgaande hebt gij bijvoorbeeld op\neene diepte van 32000 voet een gewicht op u van 17,568,000 kilogram,\ngij zoudt dan zoo platgedrukt zijn, alsof gij uit eene hydraulische\npers kwaamt.\"\n\n\"Drommels,\" zeide Ned.\n\n\"Welnu mijn waarde harpoenier, als gewervelde dieren van eenige\nhonderden meter lang, en dik naar evenredigheid, zich in zulke diepten\nophielden, zouden zij omdat de oppervlakte van hun lichaam zooveel\ngrooter is, een gewicht van millioenen maal millioenen kilogrammen te\ndragen hebben; en bereken dan maar eens welk een weerstandsvermogen\nhun skelet en welke kracht hun samenstel hebben moet om zulk eene\ndrukking te weerstaan.\"\n\n\"Dan zouden ze van achtduims staalplaten gemaakt moeten zijn, zooals\nde gepantserde fregatten.\"\n\n\"Zoo is het Ned, en denk dan eens aan de verwoesting, welke zulk een\nmassa kan te weeg brengen, als zij met de snelheid van een spoortrein\ntegen den romp van een schip aankomt.\"\n\n\"Ja ... inderdaad ... misschien\", antwoordde Ned, in de war gebracht\ndoor de cijfers, hoewel hij zich nog niet wilde gewonnen geven.\n\n\"Welnu, heb ik u overtuigd?\"\n\n\"Gij hebt mij van eene zaak overtuigd, mijnheer de natuurkenner,\nen dat is dat als zulke dieren in de diepten der zee bestaan, zij\nnoodzakelijk zoo sterk moeten zijn als gij zegt.\"\n\n\"Maar als zij niet bestaan, koppige harpoenier, hoe verklaart gij\ndan het ongeluk van de Scotia?\"\n\n\"Het is misschien....\" zeide Ned aarzelend.\n\n\"Wat dan?\"\n\n\"Omdat ... omdat het niet waar is!\" antwoordde Ned, terwijl hij\nzonder het te weten een beroemd antwoord van Arago herhaalde. Doch\ndit antwoord bewees de stijfhoofdigheid van den harpoenier en anders\nniets. Dien dag klampte ik hem niet verder aan boord. Het gebeurde\nmet de Scotia kon niet ontkend worden; het gat bestond, en men had dit\nmoeten dicht maken, dat wel het beste bewijs zal zijn voor het bestaan\nvan het lek. Dat gat was er niet van zelf ingekomen, en omdat het\nniet door onderzeesche rotspunten of onzichtbare vernielingswerktuigen\ner ingeboord was, moest het natuurlijk aan het werktuig van een dier\nworden toegeschreven.\n\nVolgens mij was het dier om alle opgesomde redenen een eenhoorn; om\ndien behoorlijk te kennen moest men het onbekende monster in stukken\nkunnen snijden; om het stuk te snijden moest men het vangen; om het te\nvangen harpoenen, en dat was de zaak van Ned Land, om het te harpoenen\nzien, dat was de zaak van de equipage, en om het te zien ontmoeten,\ndat was de zaak van het toeval.\n\n\nHOOFDSTUK V\n\nOp avontuur.\n\nDe reis van de Abraham Lincoln werd gedurende eenigen tijd door\nniets bijzonders gekenmerkt. Evenwel gebeurde er iets waardoor Ned\nLand een proefje van zijne bewonderenswaardige handigheid toonde,\nen dat bewees welk vertrouwen men in hem stellen kon.\n\nOp de hoogte van de Malou\u00efnen, praaide het fregat op 30 Juni\nAmerikaansche walvischvaarders, die ons verzekerden dat zij niets van\nden eenhoorn gemerkt hadden. Maar toen een hunner, de kapitein van\nde Monroe, hoorde dat Ned Land bij ons aan boord was, verzocht hij\nom zijne hulp om een walvisch te vangen, die in het gezicht was. Onze\nkapitein, die begeerig was om Ned Land eens in zijne kracht te zien,\ngaf hem verlof om aan boord van de Monroe te gaan. En het toeval\nbegunstigde Ned z\u00f3\u00f3 zeer dat hij in plaats van \u00e9en, twee walvisschen\nharpoende; den eenen trof hij midden in het hart, en van den anderen\nmaakte hij zich na eene vervolging van weinige minuten meester. Als\nhet monster ooit onder het bereik kwam van Neds harpoen zou ik waarlijk\ngeene weddenschap v\u00f3\u00f3r het monster hebben willen aangaan.\n\nHet fregat stoomde met bijzondere snelheid langs de zuidoost-kust\nvan Amerika. Den 3den Juli waren wij voor de straat van Magelhaen\nop de hoogte van de Maagdenkaap. De kapitein wilde zich echter\nliever niet in deze bochtige doorvaart wagen, en veeleer Kaap\nHoorn omzeilen. De equipage gaf hem eenparig gelijk; en inderdaad,\nwas het wel waarschijnlijk dat wij den eenhoorn in die nauwe straat\nontmoetten? Verscheidene matrozen verzekerden dat het dier er niet\ndoor kon, \"omdat het er te dik voor was!\"\n\nOp den zesden Juli zeilde de Abraham Lincoln op 15 kilometer om\nde zuid van het eenzame rotseilandje, dat zoo verloren tegenover\nhet uiteinde van het Amerikaansche vasteland ligt en waaraan de\nHollandsche zeevaarder Schouten den naam van zijne vaderstad Hoorn\ngaf. De steven werd naar het noordoosten gewend en den volgenden dag\nkliefde het fregat eindelijk de golven van de Stille Zuidzee.\n\n\"Nu de kijkgaten open!\" zeiden de matrozen op de Abraham Lincoln,\nen zij spalkten de oogen wijd op. Men gunde oogen en kijkers geen\noogenblik rust, omdat elk begeerig was naar den uitgeloofden prijs\nvan 2000 dollars voor hem, die het monster het eerste zag. Nacht en\ndag liet men het oog over het vlak der zee weiden; en zij die beter\nbij nacht dan bij dag konden zien, deden al hun best om den prijs te\nverdienen, waardoor de kans om het monster te ontdekken 50 percent\ngrooter werd.\n\nHoewel geene geldelijke belooning mij aanzette, was ik toch niet de\nminst oplettende aan boord. Ik besteedde maar enkele minuten aan mijn\nmiddagmaal, aan rusten slechts een uur of wat, was onverschillig voor\nregen of wind, en van het dek niet af te slaan. Dan hing ik eens v\u00f3\u00f3r\ndan achter op het dek over de verschansing, en staarde met begeerige\nblikken op 't schuimende kielwater, dat zoover het oog reikte achter\nhet schip te zien was. En hoe dikwijls deelde ik niet in de ontroering\nvan de officieren en van de equipage als een dartele walvisch soms\nzijn zwarten rug uit de golven omhoog stak. In een oogenblik was\ndan het dek vol; officieren en matrozen stormden door de luiken\nnaar boven. Elk staarde met hijgende borst en vorschend oog naar den\ngang van het dier. Ik keek zelf alsof ik er mijn netvlies bij wilde\nverslijten en blind worden, terwijl Koenraad altijd even bedaard en\nkalm tot mij zeide:\n\n\"Als mijnheer zoo goed wilde zijn om zijne oogen minder wijd open te\nspalken, dan zou mijnheer vrij wat beter kunnen zien.\"\n\nMaar ijdele hoop! De Abraham Lincoln veranderde van koers, stoomde\nop het aangewezen dier los, en als men het naderde bleek het slechts\neen gewone walvisch of gemeene potvisch te zijn, die weldra onder\ntal van verwenschingen verdween.\n\nHet weer bleef echter goed en de reis werd onder de gunstigste\nomstandigheden voortgezet. Het slechte jaargetijde was anders in\ndie streken ingevallen, want de maand Juli komt daar met onze maand\nJanuari overeen; maar de zee bleef kalm en men kon haar tot op grooten\nafstand overzien.\n\nNed Land toonde altijd nog het hardnekkigste ongeloof; hij hield\nzich zelfs alsof hij nooit naar de zee keek, behalve als hij de wacht\nhad--ten minste als er geen walvisch in het gezicht was. En toch zou\nzijn scherp oog groote diensten hebben kunnen bewijzen. Maar gedurende\nacht uur van de twaalf was de koppige Amerikaan in zijne hut, waar\nhij las of sliep. Honderdmaal verweet ik hem zijne onverschilligheid.\n\n\"Och, kom,\" antwoordde hij \"er is niemendal, mijnheer Aronnax,\nen al was er eens een beest, welke kans hebben wij dan nog om het\nte zien? Dwalen wij niet op avontuur rond? Men heeft, zegt men, dat\nongenaakbare dier in de Zuidzee teruggezien, ik wil dat eens aannemen;\nmaar er zijn reeds twee maanden voorbijgegaan sedert dit gebeurd\nis, en als ik let op den aard van uw eenhoorn dan houdt hij er niet\nvan om lang in dezelfde streken te huizen. Hij verplaatst zich zeer\ngemakkelijk; welnu, gij weet het beter dan ik, mijnheer de professor,\nde natuur doet niets in verkeerden zin, en zij zou aan geen dier\ndat langzaam van aard is de kracht geven om zich snel te bewegen,\nals het beest dit niet noodig had; als derhalve uw dier bestaat,\nis het reeds ver weg.\"\n\nIk kon daar niets op antwoorden, want het was waar, wij zochten in\nden blinde rond; maar hoe kon het anders? Onze kansen waren dus zeer\ngering. Echter twijfelde niemand nog aan een goeden uitslag, en elk\nmatroos aan boord zou eene weddenschap hebben willen aangaan dat de\neenhoorn bestond en weldra zou opdagen.\n\nDen 20sten Juli passeerden wij op 105\u00b0 W.L. den Steenbokskeerkring,\nen den 27sten van diezelfde maand den evenaar op 110\u00b0 W.L. Toen\nhiervan hoogte was genomen, richtte het fregat zijn koers meer naar\nhet westen en stoomde naar het middelste gedeelte van den Grooten\nOceaan. De kapitein dacht met reden dat het beter was om het diepste\ngedeelte van den Oceaan te bevaren, en zich van het vasteland of de\neilanden verwijderd te houden, omdat het dier deze altijd scheen te\nvermijden, \"zonder twijfel omdat hij daar geen water genoeg heeft,\"\nzeide de equipagemeester. Na kolen geladen te hebben stoomde het\nfregat in de verte langs de Pomotu-eilanden, de Markiezen- en de\nSandwichseilanden, passeerde den Kreeftskeerkring op 132\u00b0 W.L.,\nen zette koers naar de Chineesche zee. Eindelijk waren wij dan in\ndie streken, waar het monster zich het laatst vertoond had; om de\nwaarheid te zeggen, men had aan boord maar een half leven. Elks hart\nklopte vreeselijk en menigeen haalde zich daardoor voor het vervolg\neene ongeneeslijke kwaal op den hals; de geheele equipage verkeerde\nin zulk eene zenuwachtige spanning dat men er zich ter nauwernood\neen denkbeeld van kan maken. Men at niet meer, men sliep bijna niet,\ntwintig keer daags veroorzaakte eene vergissing of een zinsbedrog\nvan een der matrozen in de raas eene ondraaglijke teleurstelling,\nen die zoo dikwijls herhaalde aandoeningen hielden ons voortdurend\nin een staat van al te groote opgewondenheid dan dat er niet spoedig\neene reactie komen moest. En inderdaad bleef deze niet uit. Gedurende\ndrie maanden, waarvan elke dag eene eeuw duurde, kliefde de Abraham\nLincoln de golven van het noordelijk deel der Stille Zuidzee; het\nfregat vervolgde walvisschen, maakte eensklaps allerlei omwegen, ging\nsoms plotseling over stag of keerde op zijn koers terug, spande alle\nstoomkracht in, op gevaar af van de ketels te doen springen, en liet\ngeen enkel punt van de zee tusschen Japan en Amerika onbezocht. En\nniets! niets dan de onmetelijke uitgestrektheid der verlaten zee! niets\nwat geleek op een reusachtigen eenhoorn of op eene onderzeesche rots,\nof op een wrak, of op een klip, of op iets bovennatuurlijks, wat het\nook zij!\n\nEr was dus reactie; moedeloosheid maakte zich van elkeen meester,\nen opende ruim baan aan het ongeloof. Een nieuw gevoel maakte zich\nvan het scheepsvolk meester, dat voor drie tienden uit schaamte\nen voor zeven tienden uit woede bestond. Men was dom genoeg om\nzich door een hersenschim te laten misleiden, maar ontstak er over\nin toorn. Plotseling stortten alle bewijzen in elkander, welke men\nsedert een jaar had uitgedacht, en iedereen spande zich slechts in om\nin te halen, wat men door opoffering van tijd aan eten en slaap was te\nkort gekomen. Met de natuurlijke wispelturigheid van den menschelijken\ngeest wierp men zich van het eene uiterste op het andere. De warmste\nvoorstanders van de onderneming werden noodlottigerwijze hare hevigste\ntegenstanders. De tegenstand begon bij het mindere deel der equipage en\ndrong eindelijk zelfs bij de officieren door; zonder eene bijzondere\nstijfhoofdigheid van den kapitein zou het fregat zeker den steven\nweder naar het zuiden hebben gewend.\n\nDat nutteloos zoeken kon echter niet lang meer worden voortgezet;\nde Abraham Lincoln had zich niets te verwijten, daar alles gedaan was\nom te slagen. Geene equipage van eenig Amerikaansch schip toonde ooit\nzooveel geduld en zooveel ijver; het mislukken kon haar niet geweten\nworden; men kon niets anders doen dan terugkeeren.\n\nEr werd een verzoek in dien zin aan den kapitein gericht; hij hield\nzich evenwel goed; de matrozen ontveinsden hunne ontevredenheid niet,\nen de dienst leed er onder. Ik zal niet zeggen dat er een opstand\naan boord uitbrak, maar nadat de kapitein lang genoeg tegenstand\nhad geboden, vroeg hij, evenals in der tijd Columbus, drie dagen\nuitstel. Indien in dien tijd het monster niet verschenen was zou de\nAbraham Lincoln naar den Atlantischen Oceaan terug keeren.\n\nDeze belofte werd op den 2den November gedaan; zij had ten\nminste ten gevolge, dat de moed van het scheepsvolk er een weinig\ndoor werd opgebeurd. Men bekeek den Oceaan weder met vernieuwde\noplettendheid. Elkeen wilde er nog een laatsten blik op slaan;\nde kijkers werden weder met koortsige bedrijvigheid aan het oog\ngebracht; het was eene laatste uitdaging aan den reus, en deze\nkon redelijkerwijze niet nalaten daaraan te beantwoorden door te\nverschijnen.\n\nTwee dagen gingen voorbij: de Abraham Lincoln bleef onder halven stoom;\nmen gebruikte duizenderlei middelen om de opmerkzaamheid van het dier\nop te wekken, of zijne lusteloosheid te doen verdwijnen, voor het\ngeval, dat het zich soms in deze streken mocht ophouden. Vreeselijke\nstukken spek werden aan touwen achter aan het schip gehangen, tot\ngroote vreugde van de haaien. Sloepen zwierven in elke richting\nrondom het fregat, terwijl dit opbraste en lieten geen enkel punt\nder zee ondoorzocht; maar de avond van den 4den November kwam,\nzonder dat men iets gevonden had. Den volgenden dag om 12 uur des\nmiddags was de bepaalde tijd om. Na dit oogenblik moest de kapitein,\nals hij trouw bleef aan zijne belofte, naar het zuidoosten stoomen en\nde noordelijke streken van den Grooten Oceaan verlaten. Het fregat\nbevond zich toen op 31\u00b0 15' N.B. en 136\u00b0 42' W.L. De Japansche\nkust lag minstens 200 mijl ver van ons verwijderd. De duisternis\nviel; het was acht uur; groote wolken dreven voorbij de schijf der\nmaan, welke toen in haar eerste kwartier was; de zee kabbelde kalm\ntegen den voorsteven van het fregat. Op dat oogenblik leunde ik\nop de verschansing aan stuurboordzijde; Koenraad stond naast mij,\nen keek voor zich; de equipage zat in het want, en beschouwde den\nhorizon, die door het vallen van den nacht hoe langer hoe kleiner\nwerd. De officieren keken met hunne nachtkijkers in de toenemende\nduisternis. Soms schitterde de sombere Oceaan door een straal der\nmaan, welke tusschen twee wolken doorscheen, en dan verdween weder\nalle licht in de duisternis van den nacht.\n\nToen ik Koenraad aankeek, merkte ik dat die brave jongen\neenigermate onder den algemeenen invloed stond, ten minste ik meende\nhet. Misschien trilden zijne zenuwen voor het eerst door een gevoel\nvan nieuwsgierigheid.\n\n\"Komaan Koen,\" zeide ik, \"nu hebt gij voor het laatst de gelegenheid\nom 2000 dollars in uw zak te steken.\"\n\n\"Mijnheer zal mij vergunnen hem te zeggen,\" antwoordde Koenraad,\n\"dat ik nooit op die belooning gerekend heb; de regeering der Unie\nkon even goed honderdduizend dollars beloofd hebben, zij zou er geen\nduit armer door zijn geworden.\"\n\n\"Gij hebt gelijk, Koen; het is eene dwaze onderneming, waarin wij ons\nte lichtvaardig begeven hebben. Wat een tijd is er verloren gegaan,\nwat eene nuttelooze inspanning! Sinds zes maanden zouden wij reeds\nnaar Frankrijk zijn teruggekeerd....\"\n\n\"In mijnheers kleine kamer,\" antwoordde Koenraad, \"in mijnheers\nmuseum! En ik zou al de fossilen van mijnheer reeds hebben\ngerangschikt! En de hertever (babiroussa) zou in den Plantentuin\nreeds in zijn hok zitten, en al de nieuwsgierigen tot zich trekken.\"\n\n\"Het is zoo als gij zegt Koen, en ik verbeeld mij dat men ons hartelijk\nzal uitlachen.\"\n\n\"Zeker,\" antwoordde Koenraad bedaard, \"ik denk wel dat men mijnheer\nzal uitlachen, en--mag ik het zeggen?\n\n\"Wel zeker, Koen.\"\n\n\"Welnu, dan heeft mijnheer slechts wat hij verdient.\"\n\n\"Waarlijk?\"\n\n\"Wanneer men zoo geleerd is als mijnheer, dan stelt men zich niet\nbloot aan....\"\n\nMaar Koenraad kon zijn zin niet voleinden: te midden van de algemeene\nstilte liet zich eene stem hooren. Het was de stem van Ned Land,\ndie schreeuwde:\n\n\"Oh\u00e9, daar is het ding, onder den wind, dwars voor ons!\"\n\n\nHOOFDSTUK VI\n\nMet vollen stoom.\n\nOp dat geroep stormde de geheele equipage naar den harpoenier;\nkapitein, officieren, bootslieden, matrozen, kajuitsjongens, tot zelfs\nde machinisten, die de machine, en de stokers die hunne vuren in den\nsteek lieten. Er was bevel gegeven om te stoppen, en het fregat liep\nnog slechts langzaam vooruit.\n\nHet was zeer donker, en hoe goed of de oogen van den harpoenier ook\nwaren, vroeg ik mij zelven af hoe en wat hij dan toch gezien had;\nmijn hart klopte alsof het barsten moest. Maar Ned Land had zich niet\nbedrogen, en wij zagen allen het voorwerp, dat hij met de hand aanwees.\n\nAan stuurboordszijde op twee kabellengten afstands van de Abraham\nLincoln scheen de zee van onderen verlicht te zijn. Het was niet\nhet eenvoudige verschijnsel van het lichten der zee; men kon zich\ndaarin niet bedriegen. Het monster, dat eenige vademen diep onder\nhet watervlak dreef, gaf dien helderlichtenden, maar onverklaarbaren\nglans van zich, waarvan in het rapport van verscheidene kapiteins\ngesproken werd. Deze prachtige lichtuitstraling moest door eene groote\nlichtgevende kracht worden voortgebracht. Het lichtende gedeelte\nbeschreef op zee een zeer groot langwerpig ovaal, in welks midden\nzich een schitterend brandpunt bevond, welks onbeschrijfelijke glans\nlangzamerhand verminderde.\n\n\"Het is slechts eene ophooping van lichtgevende deeltjes,\" riep een\nvan de officieren.\n\n\"Neen mijnheer,\" antwoordde ik met overtuiging, \"nooit hebben\nsteenboorders of salpen zulk eene lichtgevende kracht. Deze glans\nmoet volstrekt van electrieken aard zijn; bovendien, zie maar eens,\nhet verandert van plaats, het beweegt zich naar voren ... naar achteren\n... het snelt naar ons toe!\"\n\nEen algemeene kreet verhief zich van het fregat.\n\n\"Stilte,\" beval de kapitein, \"het roer in den wind, achteruit!\"\n\nDe matrozen snelden naar het roer, de machinisten naar de machine; deze\nwerkte aanstonds achteruit, en de Abraham Lincoln naar bakboordszijde\nwendende, beschreef een halven cirkel.\n\n\"Roer recht! Vooruit!\" riep de kapitein.\n\nZijne bevelen werden ten uitvoer gebracht, en het fregat verwijderde\nzich snel van het lichtende brandpunt. Neen, ik bedrieg mij: het\nwilde zich verwijderen, maar het bovennatuurlijke dier naderde met\ndubbele snelheid.\n\nWij waren buiten adem, verbazing, nog meer dan vrees, maakte ons stom\nen onbeweeglijk. Het dier won spelenderwijze op ons; het zwom om het\nfregat heen, dat toch veertien knopen in het uur liep, en wikkelde\nhet in zijn electrieken stroom als in eene lichtende stof. Daarop\nverwijderde het zich twee of drie kilometer, en liet eene lichtgevende\nstreep achter, evenals een wolk van stoom, welke de locomotief van\neen sneltrein achter zich laat. Plotseling toen het monster aan den\ngezichteinder gekomen was, alsof het zich wilde verwijderen, wierp\nhet zich met ijzingwekkende snelheid op de Abraham Lincoln, hield\neensklaps twintig voet van den voorsteven op, en doofde zijn licht\nuit, niet door dieper onder water te zakken, want het verminderde\nniet langzamerhand, maar plotseling, even alsof de bron van dien\nschitterenden lichtstroom op eens werd afgebroken. Daarna verscheen\nhet aan de andere zijde van het fregat, hetzij dat het er omheen was\ngedraaid, of dat het onder de kiel was door gegleden. Ieder oogenblik\nkon er eene botsing komen, welke ons noodlottig zou geweest zijn.\n\nMet dat al verwonderde ik mij over de wendingen van het fregat;\nhet vluchtte en viel niet aan; het werd vervolgd, terwijl het zelf\nvervolgen moest; ik deelde deze opmerking den kapitein mede. Op\nzijn gelaat, dat gewoonlijk zeer kalm was, stond nu stomme verbazing\nte lezen.\n\n\"Mijnheer Aronnax,\" antwoordde hij, \"ik weet niet met welk\nverschrikkelijk wezen ik te doen heb, en ik wil mijn fregat in deze\nduisternis niet onvoorzichtig blootstellen: hoe moet ik dat onbekende\ndier bovendien aanvallen, hoe mij verdedigen? Laat ons het daglicht\nafwachten, en dan zullen de rollen wel veranderen.\"\n\n\"Twijfelt gij niet meer aan den aard van het dier, kapitein?\"\n\n\"Neen mijnheer, het is duidelijk genoeg een reusachtige eenhoorn,\nmaar een electrieke tevens.\"\n\n\"Misschien kan men dit dier evenmin naderen als een sidderaal?\"\n\n\"Misschien,\" antwoordde de kapitein, \"maar als het electrieke kracht\nbezit, dan is het gewis het verschrikkelijkste beest, dat de Schepper\nooit gewrocht heeft. Daarom zal ik oppassen, mijnheer.\"\n\nDe geheele equipage bleef des nachts op de been; niemand dacht\naan slapen. De Abraham Lincoln kon niet het dier in snelheid niet\nwedijveren, daarom had het fregat zijn gang verminderd en bleef onder\nhalven stoom. Van zijn kant deed de eenhoorn hetzelfde; hij liet zich\ndoor de golven voortwiegen en scheen vast besloten om het tooneel van\nden strijd niet te verlaten. Omstreeks middernacht verdween hij, of\nliever om een juister uitdrukking te bezigen \"ging hij uit\" evenals\neen groote glimworm. Was hij gevlucht? men moest het vreezen, maar\nniet hopen. Nog geen uur later liet zich een verdoovend gesis hooren,\ngelijk aan dat, hetwelk eene kolom water veroorzaakt, welke ergens\nmet geweld wordt uitgespoten.\n\nDe kapitein, Ned Land en ik stonden op dat oogenblik op de kampanje,\nen wierpen nieuwsgierige blikken in de dikke duisternis.\n\n\"Ned Land,\" vroeg de kapitein, \"hebt gij dikwijls het geblaas van\nwalvisschen gehoord?\"\n\n\"Dikwijls kapitein, maar nooit van een dier, welks gezicht all\u00e9en\nmij 2000 dollars opbracht.\"\n\n\"Het is waar ook, gij hebt recht op die belooning. Maar zeg mij eens,\nis dat geraas niet hetzelfde hetwelk de walvisschen maken, als zij\nhet water door hunne kieuwen uitblazen?\"\n\n\"Hetzelfde kapitein, maar dit is oneindig sterker. Men kan er zich\ndan ook niet in vergissen; het is wel eene soort van walvisch,\ndie zich in ons vaarwater ophoudt. Als gij het goed vindt kapitein,\nzullen wij morgen met het aanbreken van den dag een paar woorden met\nhem wisselen.\"\n\n\"Als hij u ten minste wil aanhooren, Ned,\" antwoordde ik op\nongeloovigen toon.\n\n\"Laat ik hem maar eens op vier harpoenlengten kunnen naderen,\" voegde\nNed er bij, \"dan zal hij mij wel moeten aanhooren.\"\n\n\"Maar om hem te naderen, moet ik vast eene walvischsloep ter uwer\nbeschikking stellen?\" hernam de kapitein.\n\n\"Zeker kapitein.\"\n\n\"Dan zet ik het leven van mijne matrozen op het spel.\"\n\n\"En het mijne!\" antwoordde de harpoenier dood eenvoudig.\n\nOm twee uur des morgens verscheen het licht op nieuw,\nmaar minder helder, op vijf mijl in den wind van de Abraham\nLincoln. Niettegenstaande den afstand en het geraas van wind en zee,\nhoorde men het dier duidelijk met den vreeselijken staart slaan,\nen zelfs ademhalen. Het scheen dat als het beest aan het oppervlak\nder zee kwam om adem te halen, de lucht met zooveel geweld in zijne\nlongen drong, als de stoom in de groote ketels van eene machine van\n2000 paardekracht.\n\n\"Nu,\" dacht ik, \"een walvisch zoo sterk als een regiment ruiterij,\ndat is nog al zoo iets!\"\n\nMen bleef tot aan het aanbreken van den dag op zijne hoede en\nbereidde zich voor op den strijd. De vischtoestellen werden langs de\nverschansingen gereed gemaakt. De tweede stuurman liet de donderbussen\nladen, die een harpoen een kilometer ver werpen, en lange ganzenroeren\nmet ontplofbare kogels gereed maken, welker wond doodelijk is, zelfs\nvoor de grootste dieren. Ned Land had zich vergenoegd met zijn harpoen\nklaar te maken, een vreeselijk wapen in zijne hand.\n\nOm zes uur begon de dag aan te breken, en bij de eerste stralen van\nhet morgenlicht verdween de electrieke glans van den eenhoorn. Om\nzeven uur was het helder dag, maar een dikke nevel belette ver om\nzich heen te zien, en de beste kijkers konden er niet doorheen boren;\ndientengevolge was men aan boord teleurgesteld en boos.\n\nIk klom in den bezaansmast; eenige officieren zaten reeds in de toppen\nder masten. Om acht uur begon de mist langzaam op te trekken. De\ngezichteinder verwijdde zich en werd helder, evenals den vorigen dag\nliet zich nu plotseling de stem van Ned Land hooren: \"Daar is het ding\nweer, achter ons, aan bakboord,\" riep de harpoenier. Aller blikken\nrichtten zich naar het aangewezen punt. Daar stak op anderhalven\nkilometer van het fregat een langwerpig zwart lichaam uit de golven;\nhet dier sloeg geweldig met den staart en liet eene massa zog achter\nzich. Nimmer nog was de zee met zulk eene kracht door een staart in\nbeweging gebracht; eene lange streep helder wit schuim duidde den\nweg van het dier aan en beschreef eene lange bocht.\n\nHet fregat naderde den visch; ik beschouwde het beest zoo nauwkeurig\nmogelijk. De rapporten van de Shannon en de Helvetia hadden de\nafmetingen wat vergroot, en ik hield het er voor, dat het beest\nslechts 250 voet lang was. Moeielijk kon ik nagaan hoe dik het was,\nmaar het dier scheen mij over het algemeen in zijne afmetingen goed\ngevormd te zijn.\n\nTerwijl ik dit wonderbare verschijnsel stond te bekijken, spoot het\ntwee stralen damp en water tot op eene hoogte van 40 meter op; ik\nmaakte daaruit en uit al het andere op, dat het tot de gewervelde\nzoogdieren behoorde, tot welke familie het moest gerekend worden,\nwist ik nog niet, omdat er drie famili\u00ebn waren, waartoe het behooren\nkon, namelijk die der walvisschen, der potvisschen en der dolfijnen,\nwaartoe ook de eenhoorns gerekend worden; elk van die famili\u00ebn is\nweder in verschillende geslachten ingedeeld, de geslachten in soorten,\nde soorten in verschillende onderdeelen, dat alles was mij van dit\ndier nog onbekend, maar ik hoopte er achter te komen met de hulp des\nHemels en van kapitein Farragut.\n\nDe equipage wachtte ongeduldig de bevelen van den kapitein af; toen\ndeze het dier nauwkeurig bekeken had, liet hij den machinist roepen;\ndeze kwam: \"Mijnheer,\" vroeg de kapitein, \"hebt gij stoom genoeg!\"\n\n\"Jawel kapitein,\" was het antwoord.\n\nDrie hoezee's volgden op dit bevel. Het uur van den strijd had\ngeslagen; eenige oogenblikken later braakten de beide schoorsteenen\nvan het fregat wolken zwarten rook uit, en het dek trilde onder de\nheftige beweging der machine.\n\nDe Abraham Lincoln, door zijne sterke schroef vooruitgestuwd, stoomde\nrecht op het dier aan. Dit liet zich tot op eene halve kabellengte\nnaderen; toen nam het den schijn aan van niet eens te willen duiken,\nmaar zoowat te vluchten, en stelde zich tevreden met den afstand\nte bewaren. Deze vervolging duurde ongeveer drie kwartier, zonder\ndat het fregat twee vadem op het dier won; het was dus duidelijk,\ndat door zoo voort te gaan men het nooit bereiken zou. De kapitein\ntrok zich woedend aan den baard.\n\n\"Ned Land!\" riep hij; deze kwam op dit bevel.\n\n\"Zeg eens, Land,\" vroeg de kapitein, \"raadt gij mij nog aan de sloepen\nin zee te laten?\"\n\n\"Neen kapitein,\" antwoordde Ned, \"want dat dier zal zich niet laten\nvangen dan als het wil.\"\n\n\"Wat dan te doen?\"\n\n\"Als gij kunt nog harder stoomen, kapitein; indien gij het mij toestaat\nga ik op den boegspriet zitten, en als ik er dan kans toe zie, zal\nik het mijn harpoen in 't lijf gooien.\"\n\n\"Ga je gang,\" antwoordde de kapitein. \"Machinist\" riep hij toen,\n\"vermeerder de drukking!\"\n\nNed Land ging op zijn post zitten. Het vuur werd ferm aangestookt,\nde schroef draaide 43 maal in de minuut en de stoom perste door\nde kleppen. Toen men de log uitwierp, kon men zien, dat de Abraham\nLincoln met eene vaart van 18,5 kilometer in 't uur liep; maar het\nverwenschte dier liep even snel. Gedurende een uur ongeveer, bleef\nhet fregat dezelfde snelheid behouden zonder \u00e9en vadem te winnen. Het\nwas vernederend voor een van de snelste schepen der Amerikaansche\nvloot. Doffe woede bezielde de equipage; de matrozen scholden op\nhet monster, dat overigens zich niet verwaardigde eenig antwoord te\ngeven. Kapitein Farragut trok niet alleen aan zijn baard, maar hij\nkauwde er op. Hij riep den machinist nog eens.\n\n\"Hebt gij de hoogste drukking?\" vroeg de kapitein driftig.\n\n\"Ja kapitein,\" antwoordde de machinist.\n\n\"En zijn de veiligheidskleppen belast?\"\n\n\"Tot op 6-1/2 atmosfeer.\"\n\n\"Belast ze tot op tien atmosferen!\"\n\nDit was een echt Amerikaansch bevel; op den Mississippi zou men niet\nanders gehandeld hebben om een concurrent vooruit te komen.\n\n\"Weet gij wel Koen,\" zeide ik tegen mijn trouwen knecht die naast\nmij stond, \"dat wij waarschijnlijk in de lucht zullen vliegen?\"\n\n\"Zooals mijnheer belieft!\" antwoordde Koenraad.\n\nWelnu, ik moet bekennen, dat het mij niet onaangenaam was, deze kans\nte loopen.\n\nDe kleppen werden belast, de fornuizen werden volgepropt met kolen;\nde wind vangers wierpen stroomen lucht in de machinekamer; de snelheid\nvan de Abraham Lincoln werd nog grooter. De masten trilden over hunne\ngeheele lengte, en de schoorsteenen konden ter nauwernood de dikke\nrookwolken den doorgang verschaffen.\n\nDe log werd ten tweeden male uitgeworpen.\n\n\"Hoeveel, stuurman?\" riep de kapitein.\n\n\"19,3 kilometer, kapitein!\"\n\n\"Stook op!\" beval Farragut.\n\nDe machinist gehoorzaamde; de manometer teekende tien atmosferen;\nmaar de visch schoot ook vooruit, want zonder moeite liep hij ook 19,3\nkilometer. Welke jacht! Neen, ik ben niet in staat om de ontroering\nte beschrijven, welke mijn geheele lichaam deed trillen. Ned Land\nwas op zijn post met de harpoen in de hand. Verscheidene malen liet\nhet dier zich naderen.\n\n\"Wij halen hem in! Wij halen hem in!\" riep Ned, maar op het oogenblik\ndat hij wilde werpen, zwom het dier vooruit met eene snelheid, welke ik\nop niet minder dan dertig kilometer in het uur schatte. En zelfs toen\nwij ons maximum van snelheid bereikt hadden, stak het den draak met het\nfregat, door er om heen te zwemmen! Een kreet van woede ontsnapte ons.\n\nOm twaalf uur waren wij niet verder dan om acht uur 's morgens. Toen\nbesloot kapitein Farragut andere middelen aan te wenden.\n\n\"Zoo,\" zeide hij, \"loopt dat beest sneller dan de Abraham Lincoln,\ndan zullen wij eens zien of het onze puntkogels vooruit blijft. Mannen\naan het voorstuk!\"\n\nHet stuk op den voorsteven werd onmiddellijk geladen en gericht;\nhet schot ging af, maar de kogel vloog eenige voeten te hoog en over\nhet dier heen, dat op een halven kilometer voor ons uit zwom.\n\n\"Een ander die beter bij de hand is!\" schreeuwde de kapitein, \"500\ndollars voor hem die het verwenschte beest raakt!\"\n\nEen oude kanonnier met grijzen baard, ik zie hem nog, naderde bedaard\nen kalm het stuk, richtte het en mikte lang. Een zware slag dreunde,\nen de equipage stiet een vreugdekreet uit. De kogel had het dier\ngetroffen, maar niet vlak op zijn lichaam, want hij gleed langs de\nronde oppervlakte af, en vloog twee kilometer verder in zee.\n\n\"Wat drommel,\" riep de oude kanonnier woedend, \"is die schelm dan\nmet zesduims platen gepantserd?\"\n\n\"Vervloekt!\" riep de kapitein.\n\nDe jacht begon op nieuw, de kapitein wendde zich tot mij en zeide:\n\"ik zal het vervolgen tot mijn fregat in de lucht vliegt.\"\n\n\"Gij hebt gelijk!\" antwoordde ik.\n\nMen hoopte dat het dier uitgeput zou raken, en dat het niet evenals\neen stoommachine onvermoeid zijn zou, maar verre van dien; het\neene uur verliep na het andere, zonder dat het eenig teeken van\nafmatting gaf. Ik moet der Abraham Lincoln ter eere nageven, dat\nzij met onvermoeide inspanning volhield, ik bereken dat het schip op\ndien ongelukkigen zesden November wel 500 kilometer aflegde; maar de\nduisternis viel, en overdekte de onstuimige zee met haren sluier. Op\ndat oogenblik meende ik, dat onze tocht ge\u00ebindigd was, en wij het\nbovennatuurlijke dier niet terug zouden zien; maar ik bedroog mij. 's\nAvonds tien minuten voor elven zagen wij het electrieke licht weder\nop drie kilometer voor ons uit; het was even helder, even glanzend\nals den vorigen nacht.\n\nDe eenhoorn scheen onbeweeglijk. Misschien was hij vermoeid van\nden wedren, en sliep hij, of liet hij zich door de golven zachtkens\nvoortwiegelen. Dit was eene kans, waarvan de kapitein gebruik wilde\nmaken. Hij gaf dienovereenkomstig zijne bevelen. De Abraham Lincoln\nnaderde voorzichtig en langzaam onder halven stoom om de aandacht van\nzijn tegenstander niet op te wekken. Men ontmoet niet zelden in volle\nzee walvisschen in diepe rust, welke men dan met goed gevolg aanvalt,\nen Ned Land had er meer dan een in den slaap geharpoend; hij ging weder\nop zijn post op den boegspriet. Het fregat naderde zonder veel geraas,\nstopte op twee kabellengte afstands van het dier, en dreef langzaam\nvoort: men haalde bijna geen adem meer; diepe stilte heerschte op\nhet dek. Wij waren op geen honderd voet afstands van het licht, dat\nin onze oogen nog helderder en schitterender werd. Op dat oogenblik\nzag ik Ned Land over de verschansing leunen, terwijl hij zich met de\neene hand aan een touw vasthield, en met de andere zijn vreeselijken\nharpoen drilde. Hij was nauwelijks twintig voet van het onbeweeglijke\ndier verwijderd. Eensklaps strekte hij zijn arm uit en de harpoen\nvloog weg. Ik hoorden den doffen slag van het wapen, dat op een hard\nvoorwerp scheen te stooten. Plotseling doofde de electrieke glans uit,\nen twee groote waterstralen stortten op het dek neer; als een woedende\nstroom ging het over het dek, wierp de menschen omver en verbrijzelde\nalles wat in den weg kwam. Toen voelden wij een vreeselijken schok,\nen zonder dat ik tijd had mij ergens aan vast te grijpen, werd ik\nover de verschansing in zee geworpen.\n\n\nHOOFDSTUK VII\n\nEen vreemdsoortige walvisch.\n\nHoewel ik door dien overwachten val geheel uit het veld was geslagen,\nwist ik toch bijzonder goed wat mij overkwam. Eerst zonk ik ongeveer\ntwintig voet diep in zee, doch daar ik goed zwemmen kan, zonder\ndaarom nog zoo'n held er in te zijn als b.v. Byron, die de straat\nvan Konstantinopel over zwom, verloor ik den kop niet, en door een\npaar ferme slagen kwam ik weder boven. Mijn eerste werk was om eens\nnaar het fregat rond te zien. Had de equipage mijne verdwijning\nopgemerkt? Had de Abraham Lincoln bijgedraaid? Had de kapitein een\nsloep in zee gezet? Kon ik hoop op redding koesteren?\n\nHet was verschrikkelijk donker; ik zag nog even een zwarte\nmassa, welke zich naar het oosten verwijderde, en welker lichten\nlangzamerhand verdwenen; het was het fregat, ik voelde dat ik verloren\nwas. \"Help! help!\" riep ik, terwijl ik een wanhopige poging aanwendde,\nom naar de Abraham Lincoln te zwemmen. Mijn kleeren hinderden mij;\nhet water plakte ze vast aan mijn lichaam; mijne bewegingen werden\ner door verlamd; ik zonk; ik stikte.\n\n\"Help!\" het was mijn laatste kreet; mijn mond kwam vol water; ik\nworstelde en zonk naar den afgrond....\n\nPlotseling werd ik door een krachtige hand bij mijn kleeren gegrepen;\nik voelde mij naar de oppervlakte slepen, en ik hoorde--ja waarachtig\nik hoorde mij de volgende woorden in het oor roepen:\n\n\"Als mijnheer zoo goed wil zijn om op mijne schouders te leunen,\nzal hij veel gemakkelijker zwemmen.\"\n\nIk greep den arm van mijn trouwen Koenraad.\n\n\"Hoe, zijt gij het?\" vroeg ik.\n\n\"Ik zelf mijnheer,\" antwoordde Koen, \"tot mijnheers dienst.\"\n\n\"Heeft die schok u te gelijk met mij in zee geworpen?\"\n\n\"Neen mijnheer, maar daar ik in mijnheers dienst ben, ben ik mijnheer\ngevolgd.\"\n\nDe brave jongen vond dit zeer natuurlijk.\n\n\"En het fregat?\" vroeg ik.\n\n\"Het fregat,\" antwoordde Koenraad, terwijl hij zich op den rug draaide,\n\"ik geloof dat mijnheer er maar niet meer op rekenen moet.\"\n\n\"Wat zegt gij?\"\n\n\"Ik zeg dat op het oogenblik dat ik in zee sprong, ik de stuurlui\nhoorde zeggen: \"de schroef en het roer zijn stuk....\"\n\n\"Stuk?\"\n\n\"Ja! door den tand van het monster verbrijzeld; het is geloof ik de\neenige averij, welke het schip gekregen heeft; maar het is ongelukkig\nvoor ons, omdat er geen stuur meer in zit.\"\n\n\"Dan zijn wij verloren.\"\n\n\"Misschien,\" antwoordde Koenraad bedaard; \"maar wij hebben toch nog\neenige uren voor ons, en in eenige uren kan er heel wat gebeuren.\"\n\nDe onwrikbare kalmte van Koenraad beurde mij wat op. Ik zwom met meer\nkracht, maar daar mijne kleeren zoo zwaar als lood waren geworden, kon\nik mij bijna niet boven houden. Koenraad merkte het. \"Als mijnheer\nmij veroorlooft ze los te snijden,\" zeide hij, en hij sneed met\nzijn mes mijne kleeren over hunne geheele lengte open; daarop trok\nhij ze mij handig uit, terwijl ik voor ons beiden tegelijk zwom. Op\nmijne beurt bewees ik hem denzelfden dienst, en wij zwommen daarna\nweder naast elkander voort. Onze toestand was echter met dat al\nvreeselijk; misschien had men onze verdwijning niet gemerkt, en al\nwas dit het geval, dan kon het fregat toch tegen den wind in niet\nnaar ons toekomen, daar het van zijn roer beroofd was; wij konden\ndus slechts op de sloepen rekenen. Koenraad redeneerde kalm voort,\nen maakte dienovereenkomstig zijn plan; zonderling karakter! die\nflegmatieke jongen praatte alsof hij thuis was!\n\nDaar onze eenige kans op levensbehoud gelegen was in de sloepen van\nde Abraham Lincoln, besloten wij dus pogingen in het werk te stellen\nom ons zoo lang mogelijk boven water te houden, ten einde ze af te\nwachten. Ik stelde dus voor om onze krachten te verdeelen, ten einde ze\nniet gelijktijdig uit te putten, en ziehier wat wij besloten: terwijl\neen van ons beiden onbeweeglijk met over elkander gekruiste armen en\ngestrekte beenen op den rug zou liggen, zou de ander zwemmen en hem\nvoorwaarts duwen. Wij zouden elk niet meer dan tien minuten die rol\nvan sleper vervullen, en als wij elkander aldus aflosten, zouden wij\nnog uren lang, misschien wel tot den morgen toe kunnen boven blijven.\n\nHet was eene geringe kans, maar de hoop is in het menschelijke hart\nzoo diep ingeworteld; en ik beken het, hoewel het onwaarschijnlijk\nlijkt, dat als ik mij alle illusie trachtte te benemen, of als ik\naan ons behoud wilde wanhopen, ik het niet kon.\n\nDe ontmoeting tusschen het fregat en het monster had omstreeks elf uur\n's avonds plaats gehad; ik rekende er dus op, dat wij tot zonsopgang\nacht uur moesten zwemmen, dit was wel te doen als wij elkander\naflosten; de zee, die vrij kalm was, vermoeide ons weinig door den\ngolfslag; soms beproefde ik door de dikke duisternis heen te zien,\nwelke door niets werd afgebroken dan enkele malen door het lichten der\nzee vlak voor ons; ik zag die lichtende golven, welke op mijn lichaam\nbraken, en die dan eenigermate schitterden; men zou gezegd hebben,\ndat wij in een bad van kwik lagen. Tegen \u00e9en uur 's morgens was ik\nerg vermoeid; mijne leden verstijfden door hevige krampen; Koenraad\nmoest mij ondersteunen, en nu rustte de zorg voor ons behoud op hem\nalleen. Ik hoorde den armen jongen hijgen; zijn ademhaling werd kort\nen gejaagd. Ik begreep dat het niet lang meer duren kon.\n\n\"Laat mij los, laat mij los!\"\n\n\"Mijnheer los laten? nooit,\" riep hij, \"ik hoop nog v\u00f3or mijnheer\nte verdrinken.\"\n\nOp dat oogenblik kwam de maan tusschen de wolken, welke de wind naar\nhet oosten joeg, te voorschijn. De zee schitterde door hare stralen;\ndit weldadige licht deed onze krachten herleven. Ik richtte mijn\nhoofd weer op; ik keek naar alle kanten rond en zag het fregat; het\nwas vijf kilometer van ons af, en vertoonde slechts een somberen,\nnauw merkbaren klomp. Maar geen enkele sloep! Ik wilde roepen;\nwat zou dit op zulk een afstand helpen! Mijne opgezwollen lippen\nlieten geen enkel geluid door; Koenraad kon eenige woorden stamelen,\nen ik hoorde hem eenige malen: \"help! help!\" roepen. Wij hielden ons\neen oogenblik stil en luisterden. Was het misschien het suizen in\nmijn oor, veroorzaakt door het bloed dat mij naar het hoofd joeg,\nof hoorde ik inderdaad een kreet, die op Koenraads geroep antwoord gaf?\n\n\"Hebt gij het gehoord?\" stamelde ik.\n\n\"Ja, ja!\" en Koenraad riep nogmaals op wanhopigen toon. Ditmaal\nvergisten wij ons niet; eene menschelijke stem gaf ons antwoord;\nwas het de stem van een ongelukkige of eenig ander slachtoffer van\nden schok, dien het fregat ondervonden had? Of was het wellicht eene\nsloep van de Abraham Lincoln, die ons in de duisternis zocht?\n\nKoenraad spande eene laatste poging in; hij richtte zich op mijne\nschouders op, terwijl ik hem met inspanning mijner laatste krachten\nondersteunde, hij hief zich ten halvenlijve uit het water op en viel\ntoen uitgeput weer neer.\n\n\"Wat hebt gij gezien?\"\n\n\"Ik zag,\" stamelde hij, \"ik zag ... maar laat ons niet praten ... laten\nwij al onze krachten bewaren?\"\n\nWat had hij gezien? Toen kwam, ik weet niet hoe, het monster mij voor\nde eerste maal in de gedachten.... Maar die stem dan? De tijden waren\ntoch voorbij dat een Jonas in den buik van een walvisch zat.\n\nKoenraad stiet mij altijd voor zich uit; nu en dan lichtte hij het\nhoofd op, zag voor zich uit en riep, waarop eene andere stem, welke\nons hoe langer hoe meer naderde, het antwoord gaf. Mijne krachten\nwaren uitgeput; mijne vingers waren verstijfd; ik kon niet meer op\nmijn handen steunen; mijn mond, dien ik zenuwachtig opende, liep vol\nzeewater; ijskoude overviel mij; eene laatste maal lichtte ik het\nhoofd nog eens op, en toen zonk ik in de diepte....\n\nOp dit oogenblik stiet ik op een hard voorwerp; ik klampte mij er\naan vast; toen voelde ik dat men mij optrok en uit het water haalde;\nik haalde ruimer adem en viel in zwijm....\n\nIk kwam spoedig weer tot mijn bewustzijn, omdat men mij duchtig wreef;\nik opende de oogen....\n\n\"Koenraad!\" fluisterde ik.\n\n\"Heeft mijnheer mij gebeld?\" antwoordde Koenraad.\n\nOp dat oogenblik bemerkte ik bij het licht der reeds ondergaande\nmaan een gelaat, dat niet van Koenraad was, maar hetwelk ik aanstonds\nherkende.\n\n\"Ned!\" riep ik uit.\n\n\"Hij zelf, mijnheer, en ik loop mijne premie na,\" antwoordde Ned Land.\n\n\"Zijt gij door den schok in zee geworpen?\"\n\n\"Ja mijnheer de professor, maar gelukkiger dan gij ben ik bijna\nonmiddellijk op een drijvend eiland neergekomen.\"\n\n\"Een eiland?\"\n\n\"Ja of beter gezegd op uw reusachtigen eenhoorn.\"\n\n\"Verklaar u duidelijker Ned.\"\n\n\"En nu begreep ik aanstonds waarom mijn harpoen hem niet heeft\ngetroffen, en op zijn huid is afgesprongen.\"\n\n\"Waarom dan Ned, waarom?\"\n\n\"Omdat dit beest, mijnheer de professor, van stalen platen gemaakt is.\"\n\nIk moest een oogenblik tot mijne zinnen komen en mijn\nherinneringsvermogen te hulp roepen, ik moest mijne eigene beweringen\nnog eens nagaan. De laatste woorden van Ned hadden een plotselingen\nomkeer in mijne hersens te weeg gebracht. Ik kroop naar het hoogste\ngedeelte van het wezen of het voorwerp, dat half in zee was weggezonken\nen waarop wij eene toevlucht hadden gevonden. Ik stampte er met den\nvoet op; het was klaarblijkelijk een hard, ondoordringbaar voorwerp en\nniet die weeke zelfstandigheid waaruit de massa der groote zeedieren\nis samengesteld. Maar dit harde lichaam kon een beenachtig schild zijn,\nzooals dat van voorwereldlijke dieren, en ik zou het monster misschien\nkunnen rangschikken onder de kruipende dieren, zooals schildpadden\nen alligators.\n\nWelnu, dit was niet het geval; de zwartachtige rug, waarop wij zaten,\nwas glad, gepolijst, ongerimpeld; als men er op stampte gaf hij een\nmetaalklank van zich, en hoe ongeloofelijk het ook schijnen moge, hij\nscheen van ijzeren platen gemaakt en met nagels in elkander geklonken\nte zijn. Er was geen twijfel meer mogelijk; het dier, het monster,\nhet wonderlijke verschijnsel dat de geheele wereld in spanning had\ngehouden, dat de verbeelding der zeelieden van de beide halfronden\nhad opgewonden en getroffen, was, ik moest het erkennen, een nog veel\nwonderlijker verschijnsel, namelijk een wonder door menschenhanden\ngemaakt. De ontdekking van het fabelachtige wezen uit de mythologie\nzou mij niet zoo verbaasd hebben. Dat al wat wonder heet uit des\nScheppers hand komt is dood eenvoudig, maar dat men plotseling iets\nonmogelijks voor zijne oogen ziet, dat op geheimzinnige wijze door\n's menschen hand tot iets wezenlijks geworden is, dat was om iemand\ngeheel uit het veld te slaan!\n\nWij behoefden evenwel niet te aarzelen, wij bevonden ons boven op\neen soort van onderzeesch vaartuig dat voor zoover als ik er over kan\noordeelen, den vorm had van een metalen visch. Ned Land had er zijn\nmeening reeds over gevormd; Koenraad en ik konden er zoo spoedig niet\ntoe komen.\n\n\"Maar dan bevat dit toestel,\" zeide ik, \"een werktuig om het in\nbeweging te brengen en eene equipage om er mede om te gaan?\"\n\n\"Natuurlijk,\" antwoordde de harpoenier, \"en toch heeft dit drijvend\neiland gedurende de drie uur dat ik er op zit, nog geen teeken van\nleven gegeven.\"\n\n\"Heeft het schip zich dan niet bewogen?\"\n\n\"Neen mijnheer Aronnax; het laat zich door de golven voortwiegelen,\nmaar het beweegt zich niet.\"\n\n\"Wij weten toch zonder er aan te mogen twijfelen, dat het met groote\nsnelheid vooruit kan komen; en daar er eene machine noodig is om die\nsnelheid voort te brengen, en een machinist om de machine te besturen,\nzoo houd ik het er voor, dat wij gered zijn.\"\n\n\"Hm!\" zeide Ned, zonder zich verder uit te laten.\n\nOp dat oogenblik, als om mijne bewijsvoering te bevestigen, begon\nhet water aan de achterste punt van dit zonderlinge werktuig heftig\nop te borrelen, zoodat de beweging zeker door eene schroef moest\nworden voortgebracht. Het schip stoof vooruit, wij hadden slechts den\ntijd om ons aan de bovenzijde, welke ongeveer tachtig centimeter uit\nhet water stak, vast te klampen. Gelukkig was de snelheid niet zoo\nbuitengewoon groot.\n\n\"Zoolang het ding horizontaal doorvaart,\" mompelde Ned Land, \"heb ik\nniets te zeggen; maar als het de aardigheid heeft om eens te duiken,\ndan geef ik geen twee dollars voor mijn huid.\"\n\nNed had er nog wel minder voor kunnen geven; het werd dus noodzakelijk\nom ons in gemeenschap te stellen met de wezens, van welke soort ook,\ndie in dit ding zaten opgesloten; ik zocht aan de oppervlakte eene\nopening, of een luik, maar de rijen bouten, welke vast aan de randen\nder platen waren ingeklonken, waren allen hetzelfde. Bovendien verdween\nde maan, en liet ons in volslagen duisternis. Wij moesten den dag\nafwachten om op middelen te peinzen, hoe wij binnen in dit onderzeesche\nschip zouden doordringen. Derhalve hing ons behoud alleen af van een\ngril der geheimzinnige stuurlieden, die dit vaartuig bestuurden, en als\nhet dook waren wij verloren. Behalve in dit geval twijfelde ik er geen\noogenblik aan of wij konden ons met hen wel in gemeenschap stellen;\nen inderdaad, als zij zelven geen lucht vervaardigden, moesten zij van\ntijd tot tijd wel op de oppervlakte komen om hun voorraad versche lucht\nte vernieuwen; er moest dus eene opening zijn, welke het binnenste\nvan het vaartuig met de buitenlucht in gemeenschap stelde.\n\nWij moesten de hoop geheel opgeven om door kapitein Farragut gered\nte worden: wij werden naar het westen medegesleept, en ik berekende,\ndat onze snelheid zoo wat twaalf kilometer in het uur bedroeg. De\nschroef bewoog zich met wiskunstige regelmatigheid in het water,\nen deed enkele malen als zij boven kwam het lichtende zeewater met\ngroote kracht opspuiten.\n\nTegen vier uur in den morgen nam de snelheid toe, en het was moeielijk\nom ons bij die snelle vaart vast te houden, vooral als de golven\nonze lichamen zweepten. Gelukkig ontmoette Ned's hand een grooten\nankerring, die aan het bovenvlak was vastgemaakt, en waaraan wij ons\nstevig vastklampten. Eindelijk ging de lange nacht voorbij. Mijne\nherinnering roept mij alle indrukken niet meer voor den geest, maar\n\u00e9ene bijzonderheid valt mij nog in. Als zee en wind eens voor een\noogenblik zwegen, meende ik verscheidene malen, een vaag geluid,\neen soort van vluchtige harmonie, van verwijderde akkoorden te\nhooren. Wat was dan toch het geheim van die onderzeesche vaart, naar\nwelker verklaring de geheele wereld te vergeefs zocht! Welke wezens\nleefden er in dit zonderlinge vaartuig? Welk werktuig zou het met\nzulk eene verbazende snelheid in beweging brengen?\n\nDe dag brak aan. Morgennevels omhulden ons, doch begonnen weldra te\nscheuren. Ik wilde beginnen om het bovenvlak, dat eene soort van\nhorizontaal plat vormde, nauwkeurig te onderzoeken, toen ik het\nvaartuig langzamerhand voelde wegzinken.\n\n\"Duizend duivels,\" riep Ned Land, terwijl hij met zijn voet op het\ndof klinkende metaal stampte, \"opent dan, ongastvrije schippers!\"\n\nMaar het was moeielijk om zich bij het verdoovende geraas van\nde schroef te doen verstaan; gelukkig zonk het vaartuig niet\ndieper. Plotseling hoorde ik een gekraak van sterk knarsende sloten\nbinnen in het vaartuig; eene plaat werd opgelicht, een man verscheen,\ngaf een zonderlingen kreet en verdween oogenblikkelijk. Eenige\noogenblikken later verschenen er acht sterke klanten met bedekt gelaat,\nen sleepten ons in hunne vervaarlijke machine naar beneden.\n\n\nHOOFDSTUK VIII\n\nMobilis in Mobile.\n\nDat naarbinnenslepen was vrij lomp, doch had met de snelheid van\nden bliksem plaats gehad. Wij hadden den tijd niet gehad om tot\nons zelven te komen. Ik weet niet wat mijne makkers ondervonden,\ntoen zij in die drijvende gevangenis naar beneden werden gehaald,\nmaar wat mij aanging, ik voelde eene kille huivering door mijne leden\ngaan. Met wie hadden wij te doen? Zonder twijfel met zeeroovers van\neen nieuwe soort, die op hunne wijze de zee doorkruisten.\n\nNauwelijks was het enge luik gesloten, of ik bevond mij in volslagen\nduisternis. Mijne oogen, die nog verblind waren door het daglicht,\nzagen niets. Ik voelde met mijne bloote voeten de treden van eene\nijzeren trap. Ned Land en Koen werden stevig aangegrepen en volgden\nmij; onder aan de trap opende zich eene deur, die onmiddellijk achter\nons met dof geluid gesloten werd. Wij waren alleen. Waar? Ik kon het\nniet zeggen, mij nauwelijks voorstellen. Alles was donker, maar zoo\nvolslagen donker, dat na eenige minuten wachtens mijne oogen zelfs\nnog geen van die onbepaalde schemeringen zagen, welke men zelfs in\nden donkersten nacht bemerkt. Ned Land was woedend over die wijze\nvan handelen, en liet zijne verontwaardiging den vrijen loop.\n\n\"Duizend duivels,\" riep hij, \"dat zijn lui aan wie de Caledoni\u00ebrs nog\neen lesje in de gastvrijheid zouden kunnen geven! Het ontbreekt er nog\nmaar aan, dat het menscheneters zijn! Het zou mij niet verwonderen,\nmaar ik verklaar, dat ik mij niet zonder tegenstand zal laten opeten.\"\n\n\"Bedaar, vriend Ned, bedaar,\" antwoordde Koenraad kalm.\n\n\"Maak u v\u00f3or den tijd niet boos; wij liggen nog niet in de pan\nte braden!\"\n\n\"In de pan, neen,\" zeide Ned, \"maar in den oven wel. Het is hier\nwaarachtig donker genoeg. Gelukkig heb ik mijn mes nog, en ik zie\ngenoeg om er mij van te bedienen.\"\n\nIk liep al tastende vooruit; na vijf of zes stap stiet ik tegen een\nijzeren muur van platen met bouten vastgeklonken. Toen ik mij omkeerde\nvoelde ik eene houten tafel, waarbij verscheiden bankjes stonden. De\nvloer was bedekt met eene dikke mat, welke het geluid onzer schreden\nverdoofde. Aan de naakte wanden voelde ik niets wat op deur of venster\ngeleek. Koenraad, die langs den tegenovergestelden kant had rondgetast,\nkwam weder bij mij, waaruit het ons bleek dat de hut zoo wat twintig\nvoet lang en tien voet breed zijn moest. Wat de hoogte aangaat,\nNed Land kon, hoewel hij nog al lang was, den zolder niet bereiken.\n\nEr was een half uur voorbijgegaan zonder dat de toestand veranderd\nwas, toen onze oogen van de diepste duisternis plotseling tot het\nscherpste licht overgingen. Eensklaps werd onze gevangenis, verlicht,\ndat is te zeggen, dat zij met zulk een schitterend licht vervuld werd,\ndat ik het aan de oogen niet verdragen kon. Aan de helderheid en de\nwitheid herkende ik het als het electrieke schijnsel, dat rondom het\nonderzeesche vaartuig dat prachtige lichtverschijnsel had teweeg\ngebracht. Nadat ik de oogen eenige oogenblikken onwillekeurig had\ngesloten gehouden, opende ik ze weer en zag dat het licht viel uit een\ngepolijsten halven bol, welke in de zoldering der hut was aangebracht.\n\n\"Nu kan men ten minste zien,\" riep Ned, die met zijn mes in de hand\nzich ter verdediging gereed hield.\n\n\"Ja,\" antwoordde ik, \"maar onze toestand blijft er niettemin even\nduister om.\"\n\n\"Laat mijnheer slechts geduld nemen,\" zeide de kalme Koenraad.\n\nDe plotselinge verlichting der hut liet mij die in de kleinste\nbijzonderheden zien. Er waren slechts een tafel en vijf bankjes in te\nvinden; de onzichtbare deur moest hermetisch gesloten zijn; geen het\nminste geluid trof ons oor. Alles scheen dood in het vaartuig. Ging\nhet voorwaarts, dreef het aan de oppervlakte van den Oceaan, of was\nhet in de diepte gedaald? Ik kon het niet gissen.\n\nEchter was dat licht niet voor niets ontstoken. Ik hoopte dus dat\neenigen van de equipage zich weldra zouden vertoonen. Als men de\nmenschen wil vergeten, verlicht men hunne gevangenis niet.\n\nIk bedroog mij niet; een geschuif van grendels deed zich hooren,\nde deur ging open en twee mannen traden binnen.\n\nDe een was klein maar sterk gespierd, breed van schouders, zwaar\ngebouwd van leden, met een krachtig hoofd, zwaar en zwart haar,\nen dikken knevel, en een levendig en doordringend oog. Zijn geheele\npersoon drukte die zuidelijke levendigheid uit, welke in Frankrijk het\nkenmerk is der bewoners van Provence. De tweede onbekende verdient\nuitvoeriger beschrijving; een gelaatkundige zou op diens aangezicht\nals in een open boek gelezen hebben. Ik herkende zonder aarzelen een\nheerschzuchtig karakter, vol vertrouwen op zich zelven, want zijn\nhoofd stond edel op zijne schouders, en zijne zwarte oogen zagen u\naan met koele zekerheid; hij was kalm van natuur, want aan de licht\ngekleurde huid was het te zien, dat zijn bloed langzaam stroomde; hij\nbezat geestkracht, blijkens het snel samentrekken zijner wenkbrauwen;\neindelijk moest hij moed bezitten, want zijne ademhaling bewees,\ndat hij groote levenskracht bezat. Ik voeg er nog bij dat die man\ntrotsch was, dat zijn vaste en kalme blik groote gedachten verried,\nen dat hij stellig openhartig zijn moest, omdat de uitdrukking zijner\nbewegingen geheel met die van zijn gelaat overeen kwam.\n\nOnwillekeurig voelde ik mij in zijne tegenwoordigheid zeker, en ik\nvoorspelde mij veel goeds van die samenkomst. Was die man 35 of 50\njaar; ik zou het niet juist hebben kunnen zeggen. Hij was lang van\ngestalte, had een breed voorhoofd, een fijnen rechten neus, een scherp\ngeteekenden mond, prachtige tanden en schoone lange handen. Hij was\nzeker wel de verwonderlijkste type, welke ik ooit ontmoet had. Als iets\nbijzonders merkte ik op, dat zijne oogen, welke een weinig ver van\nelkander stonden, tegelijk een vierde gedeelte van den gezichteinder\nkonden omvatten, waardoor, zooals mij later bewezen werd, zijn gezicht\nnog veel scherper was dan dat van Ned Land. Als die onbekende naar\neenig voorwerp zag, fronste hij de wenkbrauwen, trok het oog zoo te\nsamen, dat slechts de pupil zichtbaar bleef, beperkte daardoor den\nblik all\u00e9en tot het bedoelde voorwerp en keek. Maar met welk een\nblik! Hoe werden de door den afstand kleiner wordende voorwerpen\nverduidelijkt! Hoe drong die blik in de ziel door! Hoe drong hij ook\ndoor in die vloeistof, welke voor ons oog ondoorzichtig is; hoe las\nhij in de diepten der zee!\n\nDe twee onbekenden hadden mutsen van bevervel op, en laarzen aan van\nde huid van een walrus; zij droegen kleeren van bijzonder weefsel,\ndie de lichaamsvormen gunstig deden uitkomen, en groote vrijheid van\nbeweging toelieten.\n\nDe grootste van de twee, waarschijnlijk de bevelhebber van het\nvaartuig, bekeek ons met bijzondere opmerkzaamheid, zonder een\nenkel woord te zeggen; toen wendde hij zich tot zijn makker en\nonderhield zich met hem in eene mij geheel onbekende taal. Het was\neene welluidende, harmonische, buigzame taal, welker klinkers op\nverschillende wijzen schenen te kunnen worden uitgesproken. De ander\nantwoordde met een hoofdschudden, en voegde er slechts twee of drie\nvolkomen onverstaanbare woorden bij, daarop scheen hij mij met zijn\nblik te willen ondervragen. Ik antwoordde in het Fransch, dat ik\nzijne taal niet verstond, maar hij scheen mij niet te begrijpen;\ndie toestand werd vrij lastig.\n\n\"Als mijnheer onze geschiedenis eens vertelde,\" zeide Koenraad,\n\"dan zouden die heeren er mogelijk eenige woorden van begrijpen.\"\n\nIk begon het verhaal van onze lotgevallen, terwijl ik op al mijne\nwoorden een bijzonderen nadruk legde, en geen enkele bijzonderheid\nvergat. Ik gaf onze namen en hoedanigheden op, daarop stelde ik hem\nvolgens de wetten der wellevendheid den hoogleeraar Aronnax, zijn\nknecht Koenraad en meester Ned Land den harpoenier voor.\n\nDe man met dien zachten en kalmen oogopslag, hoorde mij bedaard,\nbeleefd en met de grootste oplettendheid aan. Maar geen trek van zijn\ngelaat verried, dat hij mij begrepen had. Toen ik gedaan had, sprak hij\ngeen woord. Ik kon nu nog beproeven hem in het Engelsch aan te spreken;\nmisschien verstond hij die taal; ik kende haar en ook Hoogduitsch;\nmaar beiden slechts genoeg om ze vlug te lezen, doch niet om ze vlot\nte spreken. En hier kwam het er vooral op aan om mij te doen verstaan.\n\n\"Nu is het uwe beurt,\" zeide ik tot den harpoenier, \"praat gij nu\neens in het beste Engelsch, dat ooit een Angelsaks gesproken heeft,\nen beproef eens of gij gelukkiger zijt dan ik.\"\n\nNed liet het zich geen tweemaal zeggen en begon hetzelfde verhaal\nals het mijne; het was in den grond hetzelfde, alleen de vorm\nverschilde. De harpoenier door zijn driftig karakter medegesleept,\nsprak met zeer veel vuur. Hij beklaagde zich hevig dat hij tegen\nalle recht en billijkheid in gevangen werd gehouden, vroeg volgens\nwelke wet men hem vasthield, riep de habeas corpus-akte in, dreigde\nhen te vervolgen, die hem onrechtvaardig opsloten, zwaaide met zijn\narmen, schreeuwde en gaf eindelijk door zijne gebaren te kennen,\ndat wij van honger stierven. Dit was volkomen waar, doch wij hadden\nhet bijna vergeten.\n\nTot zijne groote verbazing scheen het dat Ned evenmin verstaan was als\nik. Onze bezoekers vertrokken zelfs geen wenkbrauw, het was duidelijk\ndat zij Fransch, noch Engelsch verstonden. Ik was verlegen omdat wij\nonze welsprekendheid te vergeefs hadden uitgeput, en wist niet meer\nwat te doen, toen Koenraad mij vroeg: \"als mijnheer het goedvindt,\nzal ik de zaak eens in 't Hoogduitsch vertellen.\"\n\n\"Wat, kent gij Duitsch?\" riep ik uit.\n\n\"Een weinig, zooals bijna elk Nederlander, mijnheer!\"\n\n\"Ga uw gang dan maar, mijn jongen.\"\n\nEn Koenraad vertelde met de grootste bedaardheid voor de derde\nmaal onze lotgevallen. Maar niettegenstaande de fraaie volzinnen\nen het schoone stemgeluid van den verteller, slaagde het Duitsch\nevenmin. Eindelijk tot het uiterste gebracht, trachtte ik mij alles nog\nte herinneren, wat mij van mijne eerste studi\u00ebn was bijgebleven, en ik\npoogde hun onze geschiedenis in het Latijn te vertellen. Cicero zou\nzich de ooren hebben toegestopt, en had mij naar de keuken gejaagd;\nmaar ik bracht het er redelijk wel af, de uitslag echter was even\nontmoedigend.\n\nToen deze laatste poging bepaald mislukt was, wisselden de beide\nonbekenden eenige woorden in hunne onverstaanbare taal, en vertrokken\nzonder ons zelfs met eenige geruststellende beweging te groeten. De\ndeur ging weer dicht.\n\n\"'t Is een schandaal!\" schreeuwde Ned Land, die voor de twintigste\nmaal losbarstte. \"Wat, men spreekt hen in het Fransch, Engelsch,\nDuitsch en Latijn aan, en geen van die schavuiten heeft de beleefdheid\nvan te antwoorden!\"\n\n\"Bedaar, vriend Ned,\" zeide ik tot den woedenden harpoenier, \"uw\ntoorn leidt tot niets.\"\n\n\"Weet gij dan wel, mijnheer de professor,\" hernam mijn lichtgeraakte\nmetgezel, \"dat men in die ijzeren kooi best van honger kan sterven?\"\n\n\"Kom, kom!\" zei Koenraad, \"met een beetje philosophie kan men het\nlang uithouden!\"\n\n\"Vrienden,\" zeide ik, men moet niet wanhopen; wij hebben reeds in\nvrij wat erger omstandigheden verkeerd. Doet mij dus het genoegen\nom nog te wachten, voordat gij een oordeel over den kapitein en de\nequipage van dit vaartuig velt.\"\n\n\"Mijn oordeel is reeds gevormd,\" antwoordde Ned Land, \"het zijn\nschelmen....\"\n\n\"Goed, en uit welk land?\"\n\n\"Uit het land van de schelmen!\"\n\n\"Mijn beste Ned, dat land staat op de wereldkaart nog niet juist\naangeteekend, en ik beken dat de afkomst van die beide onbekenden\nmoeielijk te bepalen is. Men kan alleen zeggen, dat het geen Franschen,\nEngelschen of Duitschers zijn; evenwel houd ik het er voor, dat die\nkapitein en zijn stuurman dicht bij den evenaar geboren zijn; er is\niets zuidelijks in hun voorkomen; maar hun gelaat en vormen kunnen\nniet doen beslissen of het Spanjaarden, Turken, Arabieren of Indi\u00ebrs\nzijn. Hunne taal is geheel onverstaanbaar.\"\n\n\"Dat is nu het onaangename van niet alle talen te kennen,\" antwoordde\nKoenraad, \"of het nadeel van niet \u00e9ene eenige wereldtaal te bezitten.\"\n\n\"Dat zou tot niets leiden!\" sprak Ned Land. \"Hoort gij niet dat dit\nvolk eene taal op hun eigen hand heeft, een gerammel om iemand wanhopig\nte maken, die om eten vraagt! Maar begrijpt men in alle landen van\nde wereld niet, wat het beteekent als men den mond open doet, zijn\nkakebeen op en neer beweegt, en met tanden en lippen klapt? Wil dat\nniet overal, in Quebec en op de Pomotu-eilanden, te Parijs en in\nJapan zeggen: ik heb honger, geef mij wat eten?\"\n\n\"Och,\" zeide Koenraad, \"er zijn zulke onbegrijpelijke menschen.\"\n\nToen hij dit zeide ging de deur open, er kwam een hofmeester binnen,\ndie kleeren bracht van eene stof vervaardigd, welke ik niet kende. Ik\nhaastte mij om ze aan te trekken, en mijne makkers volgden mijn\nvoorbeeld.\n\nGedurende dien tijd had de hofmeester, misschien wel een doofstomme,\nde tafel voor drie personen gedekt.\n\n\"Dat lijkt toch ernst te zijn,\" zeide Koenraad, \"een goed voorteeken!\"\n\n\"'t Zou wat,\" antwoordde de haatdragende harpoenier, \"wat drommel\nzouden wij hier te eten krijgen? Schildpaddenlever, haaiengebraad,\nzeehondenbiefstuk!\"\n\n\"Dat zullen wij eens zien!\" zeide Koenraad.\n\nEenige schotels met zilveren deksels werden in orde op de tafel gezet,\nen wij namen plaats. Het was zeker dat wij met beschaafde lieden\nte doen hadden, en zonder het electrieke licht waaronder wij zaten,\nzou ik gedacht hebben in een h\u00f4tel aan de table d'h\u00f4te te zitten. Ik\nmoet echter zeggen, dat brood en wijn geheel ontbraken. Het water\nwas frisch en helder, maar--water viel in 't geheel niet in den\nsmaak van Ned Land. Onder de opgediende gerechten herkende ik eenige\nheerlijk klaargemaakte vischsoorten, maar over eenige overigens lekkere\nschotels, kon ik geen oordeel uitspreken en ik zou zelfs niet hebben\nkunnen zeggen of ze tot het planten- of dierenrijk behoorden. Het\nservies en tafelzilver waren net en smaakvol. Elk stuk, lepel, vork,\nmes, bord, enz., was met eene letter geteekend, waaromheen in een\nkringetje eenige woorden stonden, op deze wijze:\n\nMOBILIS\n\nN\n\nIN MOBILE\n\nMobilis in mobile [1], een devies, dat zeker sloeg op het vaartuig,\nwaarin wij ons bevonden; de letter N was waarschijnlijk de eerste\nletter van den naam van den raadselachtigen persoon, die hier in de\ndiepte der zee bevel voerde.\n\nNed en Koenraad maakten niet zooveel opmerkingen. Zij aten maar, en\nik volgde weldra hun voorbeeld. Ik was bovendien gerust in ons lot,\ndaar het duidelijk bleek, dat onze gastheeren ons niet van honger\nwilden doen sterven. Alles eindigt evenwel hier beneden, alles, zelfs\nde honger van menschen, die in geen vijftien uur gegeten hebben. Toen\nonze honger gestild was, deed zich de behoefte aan slaap geducht\nvoelen. Het was zeer natuurlijk ook, na dien eindeloozen nacht,\ngedurende welken wij met den dood geworsteld hadden.\n\n\"Nu zal ik wel slapen,\" zeide Koenraad.\n\n\"En ik slaap al!\" bromde Ned Land, die even als Koenraad op de\nvloermatten ging liggen, waar wij weldra vast sliepen. Ik kon\nden slaap nog zoo gemakkelijk niet vatten; te veel denkbeelden\ndoorkruisten mijn geest, te veel onoplosbare vragen kwamen in mij\nop, al te veel voorstellingen hielden mijne oogen geopend. Waar\nbevonden wij ons? Welke vreemde macht sleepte ons mede. Ik voelde\nof liever ik meende te voelen, dat het vaartuig in het diepste\ngedeelte der zee daalde; vreeselijke nachtmerri\u00ebn plaagden mij;\nik zag in die geheimzinnige diepte een wereld van onbekende dieren,\nwelker samenleving dit onderzeesche vaartuig scheen te deelen, levend,\nzich bewegend, even afschuwelijk van gedaante als zij!... Toen werd\nhet kalmer in mijn geest, mijn denkvermogen loste zich op in eene\nonbepaalde lusteloosheid, en ik viel weldra in een doffen slaap.\n\n\nHOOFDSTUK IX\n\nWoede van Ned Land.\n\nHoe lang die slaap duurde, weet ik niet; maar het moet lang geduurd\nhebben, want wij waren geheel van onze vermoeienissen hersteld. Ik werd\nhet eerste wakker; mijne makkers bewogen zich nog niet en bleven als\nwezenlooze wezens in hun hoek liggen. Nauwelijks was ik van mijn vrij\nhard leger opgestaan, of mijn geest was weder helder, mijn denkvermogen\nopgeklaard. Ik begon onze cel op nieuw nauwkeurig te onderzoeken. Niets\nwas er veranderd: wij waren gevangenen gebleven. Gedurende onzen slaap\nhad de hofmeester de tafel afgenomen; niets duidde dus aan dat onze\ntoestand spoedig zou veranderen, en ik vroeg mij ernstig af of wij\nbestemd waren om altijd in die kooi te leven. Dit vooruitzicht scheen\nmij des te onaangenamer toe, omdat, al was mijn hoofd helderder dan\nden vorigen dag, ik eene zonderlinge gedruktheid op de borst voelde. Ik\nhaalde moeielijk adem: de zware lucht was voor mijne longen niet meer\nvoldoende; hoe groot onze cel ook was, het was duidelijk dat wij het\ngrootste deel van de daarin aanwezige zuurstof verbruikt hadden; ieder\nmensch toch verbruikt in \u00e9en uur de zuurstof, welke in honderd liter\nlucht vervat is, en die lucht met eene bijna even groote hoeveelheid\nkoolzuur bezwangerd, wordt dan ongeschikt voor de ademhaling.\n\nHet was dus hoogst noodzakelijk om de lucht in onze gevangenis\nte ververschen, en zonder twijfel ook de lucht in het geheele\nvaartuig. Hier deed zich eene vraag bij mij op. Hoe handelde\nde kapitein van dit drijvende toestel? Verkreeg hij lucht langs\nscheikundigen weg, door de zuurstof door middel van warmte uit\nchloorzure potasch af te zonderen, en koolzuur met bijtende potasch\nte verbinden? In dat geval moest hij toch in eenige betrekking staan\nmet het land, ten einde zich de noodige grondstoffen te verschaffen,\nwelke hiertoe noodig waren. Of bepaalde hij er zich slechts toe\nom de lucht onder deze drukking in bewaarplaatsen op te hoopen,\nen die te verspreiden, naarmate het scheepsvolk er behoefte aan\nhad? Misschien. Of gebruikt hij een gemakkelijker, goedkooper en dus\nook waarschijnlijker middel, namelijk om aan het oppervlak der zee\nals een walvisch te komen ademhalen, en zijn voorraad lucht voor 24\nuur te vernieuwen? Hoe het ook zij en welk zijn stelsel ware, het\nkwam mij voor dat hij voorzichtig handelen zou als hij het zonder\nlang te wachten in het werk stelde.\n\nIk moest reeds sneller ademhalen om het weinigje zuurstof, hetwelk\nde cel nog bevatte in mijne longen te brengen, toen ik plotseling\nverfrischt werd door zuivere zeelucht. Ik opende den mond wagewijd,\nen mijne longen werden met versche lucht verzadigd. Tegelijkertijd\nvoelde ik eene schommeling, een kleine slingering, maar welke volkomen\nduidelijk te herkennen was. Het vaartuig, het metalen monster, was naar\nde oppervlakte van den Oceaan gerezen om er evenals de walvisschen\nadem te halen. De wijze van luchtverversching van het vaartuig had\nik dus duidelijk herkend.\n\nToen ik die zuivere lucht met volle borst had ingeademd, zocht ik\nnaar de geleidingsbuizen, welke dien weldadigen luchtstroom tot ons\ndeden komen, en ik vond die spoedig. Boven de deur was een luchtgat,\nwaardoor een stroom versche lucht kon binnen komen, om de bedorven\natmosfeer van onze cel te ververschen.\n\nZ\u00f3over was ik met mijne opmerkingen gekomen, toen Ned en Koenraad\nbijna tegelijk door dien stroom van versche lucht wakker werden. Zij\nwreven zich de oogen, rekten de armen uit en waren in een oogenblik\nop de been.\n\n\"Heeft mijnheer goed geslapen?\" vroeg Koenraad mij met zijne gewone\nbeleefdheid.\n\n\"Heel goed, mijn jongen,\" antwoordde ik, \"en gij Ned Land?\"\n\n\"Als een os, mijnheer de professor. Maar ik weet niet of ik mij vergis,\nhet is alsof ik zeelucht inadem.\"\n\nEen zeeman kon zich daarin niet bedriegen, en ik vertelde wat er\ngedurende hun slaap had plaats gehad.\n\n\"Zoo,\" zeide hij, \"dat verklaart volkomen het gebrul dat wij hoorden,\ntoen de Abraham Lincoln den zoogenaamden eenhoorn in het gezicht\nkreeg.\"\n\n\"Zoo is het Ned, het was zijne ademhaling.\"\n\n\"Maar, mijnheer Aronnax, ik kan in de verte zelfs niet gissen hoe\nlaat het is, of het moest het uur van het middagmaal zijn?\"\n\n\"Het uur van ons middagmaal, brave harpoenier? Zeg liever het uur van\n't ontbijt, want wij zijn zeker reeds meer dan een dag hier.\"\n\n\"Dat bewijst,\" antwoordde Koenraad, \"dat wij vierentwintig uur\ngeslapen hebben.\"\n\n\"Zoo denk ik er ook over,\" antwoordde ik.\n\n\"Ik spreek u niet tegen,\" hernam Ned Land, \"maar middagmaal of ontbijt,\nde hofmeester zal welkom zijn als hij het een en ander brengt.\"\n\n\"Het een en het ander,\" zeide Koenraad.\n\n\"Juist,\" antwoordde Ned, \"wij hebben recht op een dubbel maal, en\nwat mij aangaat, ik zal aan beiden eer genoeg bewijzen.\"\n\n\"Welnu Ned, laat ons wachten,\" antwoordde ik, \"het is duidelijk dat\ndie onbekenden ons niet van honger willen laten sterven, want in dat\ngeval zou het eten van gisteren avond ongerijmd zijn.\"\n\n\"Of men moest ons willen vetmesten,\" hernam Ned.\n\n\"Dat spreek ik tegen,\" zeide ik, \"wij zijn niet in handen van\nmenscheneters gevallen.\"\n\n\"Eens is nog geene gewoonte,\" merkte de harpoenier ernstig op \"Wie weet\nof die kerels niet sinds lang naar versch vleesch hebben uitgezien, en\nin dat geval zijn drie gezonde en goed gebouwde menschen als mijnheer,\nKoen en ik....\"\n\n\"Verban toch die gedachten Ned, en neem daaruit vooral geene aanleiding\nom u boos te maken tegen die menschen, want dat zou onzen toestand\nslechts verergeren.\"\n\n\"In allen gevalle,\" sprak Ned, \"heb ik een honger als de duivel,\nen middagmaal of ontbijt, wij schijnen geen van beiden te krijgen.\"\n\n\"Zeg eens Ned,\" gaf ik ten antwoord, \"wij moeten ons aan de scheepswet\nonderwerpen, en ik houd het er voor, dat onze maag v\u00f3or is bij het\nhorloge van den kok.\"\n\n\"Welnu dan zal ik haar gelijk zetten,\" sprak Koenraad bedaard.\n\n\"Daaraan herken ik u weder, vriend Koen,\" zeide de ongeduldige Ned,\n\"gij zijt niet toornig of zenuwachtig; altijd bedaard! Gij zoudt in\nstaat zijn om te danken in plaats van te bidden en eerder van honger\nte sterven dan u te beklagen.\"\n\n\"Waartoe zou dat ook dienen?\" vroeg Koenraad.\n\n\"All\u00e9en om maar te klagen, en dat is reeds iets. Als die zeeroovers\n(ik noem ze zeeroovers, om mijnheer niet te ergeren, die verbiedt\nom ze menscheneters te noemen), als die zeeroovers zich verbeelden\ndat zij mij in die stinkende kooi zullen houden, zonder nog eerst\nte hooren met welke verwenschingen ik aan mijne woede lucht geef,\ndan zullen zij zich bedriegen. Spreek eens vrij uit, mijnheer, zoudt\ngij denken dat zij ons lang in die ijzeren kooi houden?\"\n\n\"Om u de waarheid te zeggen Ned, weet ik er niet veel meer van\ndan gij.\"\n\n\"Maar wat veronderstelt gij dan?\"\n\n\"Ik veronderstel dat het toeval ons in het bezit gesteld heeft van\neen belangrijk geheim. Indien dus de equipage van dit vaartuig er\nbelang bij heeft om het te bewaren, dan geloof ik dat ons leven\ngroot gevaar loopt. In het tegenovergestelde geval zal het monster,\ndat ons heeft ingeslokt, ons wel weder op de bewoonde aarde uitspuwen.\"\n\n\"Of men moest ons onder de equipage opnemen,\" zeide Koenraad,\n\"en ons z\u00f3o lang houden....\"\n\n\"Tot op het oogenblik,\" antwoordde Ned Land, \"dat eenig fregat,\ndat harder stoomt, en behendiger is dan de Abraham Lincoln, zich\nvan dit nest van zeeschuimers meester maakt, en de equipage en ons\naan het uiteinde van de groote ra voor de laatste maal een luchtje\nlaat scheppen.\"\n\n\"Mooi gezegd, Ned,\" hervatte ik, \"maar voor zoover ik weet, heeft men\nons nog geen voorstel in dien geest gedaan. Het is dus onnoodig om te\ntwisten over de partij, welke wij moeten nemen, als dit gebeurt. Ik\nherhaal het u dat wij moeten wachten; laat ons met de omstandigheden\nte rade gaan, en niets doen, omdat wij toch niets doen kunnen.\"\n\n\"Integendeel, mijnheer de professor,\" zeide de harpoenier, die niet\nvan zijn stuk te brengen was, \"men moet iets doen.\"\n\n\"En wat dan, baas Land?\"\n\n\"Vluchten.\"\n\n\"Om uit eene aardsche gevangenis te ontsnappen is soms zeer moeilijk,\nmaar om uit eene onderzeesche gevangenis te ontkomen schijnt mij\ngeheel onmogelijk.\"\n\n\"Komaan, vriend Ned,\" vroeg Koenraad, \"wat antwoordt gij daarop? Ik\nkan niet gelooven dat een Amerikaan ooit ten einde raad is.\"\n\nDe harpoenier was zichtbaar verlegen, en zweeg. Eene ontvluchting was\nin ons geval bepaald onmogelijk. Maar een inboorling van Canada is\nzoowat een halve Franschman, en dat bewees Ned Land door zijn antwoord.\n\n\"Kunt gij dan niet raden, mijnheer,\" vroeg Ned na eenige oogenblikken\nnadenkens, \"wat mannen moeten doen, die niet uit hunne gevangenis\nkunnen ontsnappen?\"\n\n\"Nog niet, mijn vriend.\"\n\n\"Dat is dood eenvoudig, dan moeten zij beproeven om er zoo goed\nmogelijk in te blijven.\"\n\n\"Dat geloof ik wel,\" zeide Koenraad, \"het is toch beter er in, dan\ner op of er onder.\"\n\n\"Maar als men cipier en oppassers er uit gooit,\" voegde Ned Land\ner bij.\n\n\"Wat, Ned? Zoudt gij er wezenlijk aan denken, om u van dit vaartuig\nmeester te maken?\"\n\n\"Zeker,\" antwoordde de harpoenier.\n\n\"Dat is onmogelijk!\"\n\n\"Waarom, mijnheer? Misschien krijgen wij wel eens eene gunstige kans,\nen ik zie niet in waarom wij daarvan geen gebruik zouden maken. Als\ner maar een twintigtal aan boord zijn, dan zullen twee Franschen en\nNed Land toch voor zoo'n handjevol volks niet bang zijn?\"\n\nHet was nog beter om het voorstel van den harpoenier aan te nemen\ndan er over te twisten; daarom antwoordde ik:\n\n\"Laat de kans eerst komen, en dan zullen wij eens zien. Maar tot\ndien tijd toe verzoek ik u uw \u00f3ngeduld te bedwingen; men kan slechts\nmet list handelen, en als gij u kwaad maakt, zult gij zeker geene\ngunstige kans krijgen. Beloof mij dus, u zonder opgewonden drift in\nde omstandigheden te schikken?\"\n\n\"Ik beloof het u, mijnheer de professor,\" antwoordde Ned op weinig\ngeruststellenden toon. \"Er zal geen driftig woord meer uit mijn mond\nkomen, geen enkele brutale handeling zal mij verraden, zelfs als\nwij niet zoo regelmatig als wij wenschen de tafel voor ons zullen\nzien dekken.\"\n\n\"Ik houd u aan uw woord, Ned!\" zeide ik.\n\nDaarop zwegen wij stil, en elk onzer gaf zich aan zijne overpeinzingen\nover. Ik beken, dat ik niettegenstaande de verzekering van den\nharpoenier, mij geene illusi\u00ebn maakte; ik geloofde niet aan die\ngunstige kans, waarvan Ned Land gesproken had. Om zoo goed bestuurd\nte worden, had het vaartuig zeker eene talrijke equipage noodig,\nen daarom zouden wij bij eene worsteling met eene veel te groote\novermacht te doen hebben. Overigens moesten wij voor alles vrij zijn,\nen dat waren wij niet. Ik zag zelfs geen enkel middel om uit de goed\ngesloten ijzeren hut te geraken; en als de vreemde kapitein van dat\nschip een geheim te bewaren had, wat mij ten minste waarschijnlijk\ntoescheen, dan zou hij ons niet vrij aan boord laten rondloopen. Zou\nhij zich nu met geweld van ons ontslaan, of zou hij ons te eeniger\ntijd in het een of ander land afzetten? Dit bleef de vraag. Al die\nveronderstellingen schenen mij even waarschijnlijk, en men moest een\nharpoenier zijn om ooit op eene bevrijding te hopen.\n\nOverigens begreep ik dat Ned Lands verbittering toenam, naarmate zijne\noverdenkingen zich geheel van zijne drift meester maakten. Ik hoorde\nhem nu en dan half verstaanbare vloeken mompelen, en ik zag dat hij\nop nieuw dreigende gebaren maakte. Hij stond op, liep als een wild\ndier in eene kooi rond, en stampte met handen en voeten tegen den\nmuur. Bovendien verliep de tijd, de honger deed zich erg gevoelen en\nde hofmeester verscheen nog niet. Als men ons goed wilde behandelen,\ndan vergat men ons, ongelukkige schipbreukelingen, toch wat al te\nlang. Ned Land, wiens sterke maag hem begon te plagen, werd hoe langer\nhoe driftiger, en hoewel hij mij zijn woord gegeven had, vreesde ik\ninderdaad eene uitbarsting, als hij een van de equipage onder handen\nkon krijgen. Zijn toorn vermeerderde nog gedurende twee lange uren; hij\nriep en schreeuwde, maar te vergeefs. De ijzeren muren waren doof. Ik\nhoorde geen het minste geluid in het vaartuig, welks bemanning dood\nscheen te zijn. Het schip bewoog zich niet, anders zou ik de trillingen\nwel bemerkt hebben, welke het draaien eener schroef veroorzaakt. Het\nwas zonder twijfel in de diepte der zee afgedaald en behoorde niet meer\ntot deze aarde; die doodsche stilte was vreeselijk! Ik durfde er zelfs\nniet naar te raden hoe lang onze verlatenheid, of onze eenzaamheid nog\nduren zou; langzamerhand verdwenen de verwachtingen, welke ik na onze\nontmoeting met den kapitein gekoesterd had. De zachte blik van dien\nman, de edelmoedige uitdrukking van zijn gelaat, de waardigheid in\nzijne houding, dit alles verdween uit mijne herinnering. Ik beschouwde\nhet raadselachtige wezen slechts als onmeedoogend en wreed: ik stelde\nmij hem voor als onmenschelijk, ongevoelig voor eenig medelijden,\nhard jegens zijne medemenschen aan wie hij een eeuwigen haat scheen\nte hebben gezworen. Maar zou die man ons van honger doen sterven,\nopgesloten in deze enge gevangenis, en overgegeven aan die vreeselijke\ngedachten, welke woedende honger bij den mensch soms opwekt? Dit\nontzettende denkbeeld kwam langzamerhand bij mij tot rijpheid,\nen in mijne verbeelding gevoelde ik, dat eene onzinnige vrees mij\nbekroop. Koenraad bleef kalm, Ned Land brulde nu en dan van woede.\n\nOp dat oogenblik hoorden wij eenig geraas buiten onze gevangenis;\nvoetstappen weerklonken op den metalen vloer; sloten werden omgedraaid,\nde deur ging open en de hofmeester verscheen. Voordat ik iets kon doen\nom het te verhinderen, had Ned Land zich op den ongelukkige geworpen;\nhij wierp hem op den grond en greep hem bij de keel; de hofmeester\nstikte bijna onder die geweldige vuisten. Koenraad trachtte het\nhalfdoode slachtoffer aan de handen van den woedenden harpoenier\nte onttrekken, en ik wilde hem helpen, toen ik plotseling aan mijne\nplaats genageld bleef staan door het uitspreken van deze woorden in\nde Fransche taal:\n\n\"Wees bedaard, mijnheer Land, en gij, mijnheer de professor, hoor\nmij aan.\"\n\n\n\nHOOFDSTUK X\n\nDe man der zee.\n\nHij, die zoo sprak was de gezagvoerder van het vaartuig.\n\nBij die woorden stond Ned Lang plotseling op; de bijna geworgde\nhofmeester ging met wankelende schreden de deur uit, toen zijn meester\ndit met een wenk beval; en z\u00f3o groot was de invloed van den kapitein\nop zijne onderhoorigen, dat geen enkele trek op het gelaat van den\nhofmeester de wraak aanduidde, welke die man tegen den harpoenier\nmoest koesteren. In de grootste verbazing wachtten Koenraad en ik af\nhoe dit tooneel zou afloopen. De kapitein leunde tegen een hoek van\nde tafel, sloeg de armen over elkander en bekeek ons met de grootste\naandacht. Aarzelde hij om te spreken, of had hij berouw over de pas\nin het Fransch gesproken woorden? Ik kon het niet gelooven. Na eenige\noogenblikken van een stilzwijgen, dat geen onzer durfde af te breken,\nzeide hij met bedaarde doch doordringende stem:\n\n\"Mijne heeren, ik spreek Fransch, Engelsch, Hoogduitsch en Latijn. Ik\nhad u dus bij ons eerste samenzijn reeds kunnen antwoorden, doch ik\nwilde u eerst kennen en dan eens nadenken. Uw viervoudig verhaal, dat\nin den grond volkomen gelijk was, heeft mij u doen kennen. Ik weet nu,\ndat het toeval mij samen heeft gebracht met den heer Pierre Aronnax,\nhoogleeraar in de natuurlijke geschiedenis aan het Museum te Parijs,\nKoenraad zijn bediende en Ned Land uit Canada, harpoenier aan boord\nvan de Abraham Lincoln, een stoomschip van de nationale marine der\nVereenigde Staten.\"\n\nIk boog ten teeken van toestemming; het was geene vraag, welke hij\nmij deed; derhalve was er ook geen antwoord noodig. Die man sprak\nmet eene bijzondere gemakkelijkheid, zonder eenig merkbaar accent;\nzijne volzinnen waren afgerond, zijne woorden juist gekozen, en hij\nhad eene opmerkelijk goede uitspraak, en toch gevoelde ik dat het\ngeen landgenoot van mij was. Hierop vervolgde hij aldus:\n\n\"Gij hebt waarschijnlijk gedacht, mijnheer, dat het lang duurde voor\nik u een tweede bezoek bracht; dit was omdat ik, toen ik niet wist\nwie gij waart, eerst rijpelijk wilde overdenken, welke partij ik ten\nuwen opzichte nemen moest; ik heb lang geaarzeld. De meest toevallige\nomstandigheden hebben u bij een man gebracht, die met de menschheid\ngebroken heeft. Gij zijt mijn leven komen storen....\"\n\n\"Onwillekeurig\", zeide ik.\n\n\"Hoe, onwillekeurig?\" vroeg de onbekende met verheffing van stem. \"Is\nhet onwillekeurig dat de Abraham Lincoln mij in alle zee\u00ebn heeft\nopgezocht? Is het onwillekeurig dat gij aan boord van dat fregat\ngekomen zijt? Is het onwillekeurig dat de kanonkogels afgestuit zijn\nop den romp van mijn vaartuig? Is het onwillekeurig dat Ned Land zijn\nharpoen op mij heeft afgeworpen?\"\n\nIk bemerkte in de woorden een kwalijk bedwongen toorn. Maar op die\nbeschuldigingen had ik een zeer natuurlijk antwoord, en ik gaf dit\nin deze woorden: \"Gij weet zeker niet, mijnheer, welke twistvragen\ner in Amerika en Europa ten uwen opzichte gerezen zijn; gij weet\nwaarschijnlijk niet dat verschillende ongelukken, die het gevolg waren\nvan botsingen met uw onderzeesch vaartuig, de openbare meening in beide\nwerelddeelen hevig geschokt hebben. Ik zal u niet vermoeien met al de\nveronderstellingen, welke men maakte om daarmede het onverklaarbare\nverschijnsel te verklaren, waarvan gij alleen het geheim bezit,\nmaar gij zult mij wel willen gelooven als ik u verzeker, dat toen\nde Abraham Lincoln u in het noorden der Stille Zuidzee vervolgde,\nwij een sterk zeemonster meenden na te jagen, van hetwelk men den\nOceaan, het kostte wat het wilde, moest verlossen.\"\n\nEen glimlach speelde om de lippen van den kapitein, die op kalmer\ntoon vroeg: \"Mijnheer Aronnax, zoudt gij durven verzekeren dat uw\nfregat niet even goed een onderzeesch vaartuig als een monster zou\nhebben vervolgd en beschoten?\"\n\nDeze vraag bracht mij in verlegenheid, want kapitein Farragut zou\nzeker niet geaarzeld hebben. Hij zou gewis gemeend hebben dat het\nzijn plicht was om dit toestel even goed als een reusachtigen eenhoorn\nte vernielen.\n\n\"Gij begrijpt dus, mijnheer\", hervatte de onbekende, \"dat ik het\nrecht heb om u als vijanden te beschouwen.\"\n\nIk antwoordde niets, en met reden; waarom zou ik over zulke woorden\ntwisten, als het geweld de beste bewijsgronden smoren kan?\n\n\"Ik heb lang geaarzeld\", vervolgde de gezagvoerder, \"niets noodzaakte\nmij om u gastvrijheid te verleenen: als ik mij van u wilde ontdoen\nhad ik geen enkel belang om u te houden; ik had u dan weer op het plat\ngezet, dat u reeds eens tot schuilplaats diende, ik zou het vaartuig\nin zee hebben doen zinken, en ik zou vergeten hebben, dat gij ooit\nbestaan hadt. Had ik daartoe geen recht?\"\n\n\"Dit was misschien het recht van een wilde\", antwoordde ik, \"maar\nzeker niet van een beschaafd mensch.\"\n\n\"Ik ben geen beschaafd mensch\", hernam de kapitein driftig, \"zooals gij\nmij gelieft te noemen, mijnheer de professor; ik heb met de geheele\nmaatschappij gebroken om redenen, welke ik alleen het recht heb te\nbeoordeelen. Ik gehoorzaam dus niet aan de wetten dier maatschappij,\nen ik verzoek u die nimmer in mijne tegenwoordigheid in te roepen.\"\n\nDit was duidelijk; toorn en verachting straalden uit het oog van den\nonbekende, en ik vermoedde dat die man een vreeselijk verleden achter\nzich had. Niet alleen gehoorzaamde hij niet meer aan de menschelijke\nwetten, maar hij had zich vrij en onafhankelijk gemaakt in de strengste\nopvatting van het woord, zonder dat iemand hem bereiken kon. Wie toch\nzou hem in de diepten der zee durven vervolgen, daar zelfs aan de\noppervlakte alle tegen hem in het werk gestelde pogingen een ijdel\nspel bleken te zijn! Welk schip zou weerstand kunnen bieden aan den\nschok van dien onderzeeschen monitor? Welke pantsering, hoe dik ook,\nzou een stoot van dit vaartuig weerstaan? Geen enkel mensch kon hem\nrekenschap vragen van zijne daden; de eenige rechters, welke iets op\nhem vermochten, waren God, zoo hij in Hem geloofde en zijn geweten,\nindien hij er een had. Deze opmerkingen kwamen mij voor den geest,\nterwijl die vreemde man eenige oogenblikken als in zich zelven gekeerd\nzweeg. Ik beschouwde hem, waarschijnlijk evenals Oedipus den Sfinx,\nmet belangstelling en afgrijzen tevens.\n\nNa een vrij lang stilzwijgen nam hij wederom het woord: \"Ik heb dus\ngeaarzeld, maar dacht eindelijk dat mijn belang wellicht overeenstemde\nmet dat natuurlijke medelijden, waarop elk sterveling recht heeft. Gij\nzult bij mij aan boord blijven, omdat het toeval u daar toch heeft\nheengevoerd; gij zult er vrij zijn, doch in ruil voor die vrijheid,\nwelke trouwens zeer betrekkelijk is, leg ik u slechts \u00e9ene voorwaarde\nop; het is mij genoeg als gij mij daarop uw woord geeft.\"\n\n\"Spreek, mijnheer,\" antwoordde ik, \"ik stel mij voor dat dit eene\nvoorwaarde is, welke elk eerlijk man zal kunnen aannemen.\"\n\n\"Dat is zoo, mijnheer; het is de volgende: het is mogelijk, dat\nzekere onvoorziene omstandigheden mij verplichten, om u gedurende\neenige dagen of uren in uwe hutten op te sluiten. Daar ik nimmer\ngeweld wil gebruiken, verwacht ik van u in dat geval nog meer dan\nanders lijdelijke gehoorzaamheid. Door zoo te handelen ontsla ik u\nvan alle verantwoordelijkheid, want het is mijne zaak om u in de\nonmogelijkheid te stellen van datgene te zien, wat gij niet zien\nmoogt. Neemt gij die voorwaarde aan?\"\n\nEr gebeurden dus aan boord op zijn allerminst zonderlinge zaken,\nwelke niet gezien mochten worden door menschen, die zich nog niet\ngeheel en al buiten de wetten der maatschappij gesteld hadden. Onder\nal de verrassingen, welke de toekomst voor ons opleverde, zou dit\nzeker niet de minst belangrijke zijn.\n\n\"Wij nemen haar aan,\" antwoordde ik; \"ik verzoek u echter mij, te\nvergunnen, mijnheer, u \u00e9ene enkele vraag te doen.\"\n\n\"Spreek op, mijnheer!\"\n\n\"Gij hebt gezegd dat wij vrij zouden zijn?\"\n\n\"Geheel vrij!\"\n\n\"Daarom vraag ik u wat gij onder die vrijheid verstaat.\"\n\n\"Wel, de vrijheid van te gaan, te komen, te zien en alles na te gaan\nwat hier gebeurt, uitgezonderd in eenige zeer enkele gevallen, kortom\nde vrijheid, welke mijne makkers en ik zelf genieten.\"\n\nHet was duidelijk dat wij elkander begrepen.\n\n\"Vergeef mij, mijnheer,\" hernam ik, \"maar dat is slechts die vrijheid,\nwelke elke gevangene heeft om in zijne gevangenis rond te loopen;\ndat is voor ons niet genoeg.\"\n\n\"Gij zult u daarmede toch tevreden moeten stellen.\".\n\n\"Wat? moeten wij dan het denkbeeld laten varen om ooit ons vaderland,\nonze vrienden en bloedverwanten terug te zien?\"\n\n\"Ja mijnheer: maar het is misschien niet zoo moeielijk als gij denkt,\nom het onverdraaglijke aardsche juk af te schudden, hetwelk de menschen\nmeenen dat vrijheid is.\"\n\n\"Welnu komaan,\" riep Ned Land, \"ik zal nooit mijn woord van eer er\nop geven, dat ik niet eens beproeven zal om te ontvluchten.\"\n\n\"Ik vraag uw woord van eer niet, meester Land,\" antwoordde de kapitein\nkoeltjes.\n\n\"Mijnheer,\" hernam ik, terwijl ik onwillekeurig driftig werd, \"gij\nmaakt misbruik van onzen toestand, dat is wreed.\"\n\n\"Volstrekt niet, mijnheer, dat is goedheid. Gij zijt na den strijd\nmijne gevangenen geworden; ik houd u, ofschoon ik u met een enkel\nwoord weder in zee kon doen werpen. Gij hebt mij aangevallen; gij\nhebt een geheim ontdekt, hetwelk geen sterveling ooit mag doorgronden,\nwant het is het geheim van mijn bestaan; en gij gelooft nog dat ik u\nnaar de bewoonde aarde zou terug zenden, welke mij niet meer kennen\nmag?... Nooit; als ik u hier houd, bewaar ik niet u, maar mij zelven.\"\n\nDeze woorden duidden genoegzaam aan dat de kapitein eene partij\ngekozen had, tegen welke geen praten iets zou vermogen.\n\n\"Gij geeft ons dus eenvoudig weg te kiezen tusschen het leven en den\ndood?\" hernam ik.\n\n\"Ja, dood eenvoudig.\"\n\n\"Vrienden,\" zeide ik, op zulk eene vraag is er niet veel te\nantwoorden. Maar ons woord van eer bindt ons niet aan den kapitein\nvan dit vaartuig.\"\n\n\"Het is zooals gij zegt,\" antwoordde de onbekende. Daarop vervolgde\nhij met zachte stem:\n\n\"Laat ik nu verder gaan met hetgeen ik u te zeggen had; ik ken u,\nmijnheer Aronnax, gij zult u wellicht niet zoozeer als uwe makkers te\nbeklagen hebben over het toeval, dat u tot mij heeft gebracht. Gij\nzult onder de boeken, welke voor mijne lievelingsstudie dienen, het\nwerk vinden, hetwelk gij over de diepten der zee hebt uitgegeven. Ik\nheb het dikwijls gelezen; gij hebt in dat werk alles medegedeeld,\nwat de aardsche wetenschap kent, maar gij weet niet alles, gij hebt\nniet alles gezien. Ik zeg u, mijnheer de professor, dat gij u den tijd\nniet zult beklagen, welken gij bij mij aan boord doorbrengt; gij zult\neene reis door eene wereld van wonderen doen. Gij zult waarschijnlijk\nvoortdurend verwonderd, ja zelfs verstomd staan; vermoedelijk zult gij\nniet spoedig genoeg hebben van het schouwspel hetwelk u voortdurend\nwordt aangeboden. Ik ga op eene nieuwe onderzeesche reis om de aarde,\nwelke misschien de laatste zal zijn, al datgene nog eens weder\nbeschouwen, wat ik in die zoo dikwijls bezochte diepten bestudeerd\nheb, en gij zult daarin mijn deelgenoot zijn. Van heden af betreedt\ngij eene nieuwe wereld; gij zult zien, wat geen mensch nog gezien\nheeft, want ik en mijne equipage behooren niet meer tot de menschen,\nen onze planeet zal u door mij hare innigste geheimen laten zien.\"\n\nIk wil niet ontkennen dat die woorden van den kapitein grooten indruk\nop mij maakten; ik was in mijn zwak getast, en ik vergat voor een\noogenblik dat het zien van al die verheven zaken tegen onze verloren\nvrijheid toch niet kon opwegen. Overigens rekende ik op de toekomst\nom die vraag uit te maken; daarom antwoordde ik: \"Indien gij met de\nmenschheid hebt gebroken, mijnheer, wil ik toch wel gelooven, dat gij\nvan elk menschelijk gevoel nog geen afstand gedaan hebt. Wij zullen\nhet niet vergeten dat gij ons arme schipbreukelingen liefderijk aan\nboord hebt opgenomen; ik voor mij wil niet ontveinzen, dat als het\nbelang van de wetenschap het verlangen naar vrijheid kon vernietigen,\nal hetgeen gij mij belooft daarvoor ten minste een groote vergoeding\nzou aanbieden.\"\n\nIk dacht dat de kapitein mij de hand zou toesteken om ons verbond te\nbevestigen, doch dit deed hij niet; het speet mij voor hem.\n\n\"Eene laatste vraag,\" zeide ik, op het oogenblik dat dit onverklaarbare\nwezen weg scheen te willen gaan.\n\n\"Spreek op, mijnheer.\"\n\n\"Hoe moet ik u noemen?\"\n\n\"Ik ben voor u kapitein Nemo, en gij en uwe metgezellen zijt voor\nmij slechts de passagiers van de Nautilus.\"\n\nDe kapitein riep; een hofmeester verscheen, aan wien hij in zijne\nvreemde, voor mij onverstaanbare taal eenige bevelen gaf; daarop\nwendde hij zich naar Ned Land en Koenraad en zeide: \"Een maal wacht\nu in uwe hut; volgt dien man slechts.\"\n\n\"Dat weiger ik niet,\" antwoordde de harpoenier.\n\nKoenraad en hij gingen eindelijk uit de cel, waarin zij meer dan\ndertig uur hadden opgesloten gezeten.\n\n\"En nu, mijnheer Aronnax, is ons ontbijt ook gereed; ik zal u slechts\nvoorgaan.\"\n\n\"Gaarne, kapitein.\"\n\nIk volgde kapitein Nemo, en zoodra ik over den drempel trad, kwamen\nwij in een soort van electrisch verlichten gang; na eenige schreden\nvoortgegaan te zijn, opende zich eene tweede deur. Ik kwam toen in\neene eetzaal, welke met smaak versierd en gemeubeld was. Aan de beide\nuiteinden der zaal stonden hooge eikenhouten buffetten, met ebbenhout\ningelegd, op wier uitgeschulpte planken kostbaar aardewerk, porselein\nen glaswerk prijkte. Het servies schittterde onder de lichtstralen,\ndie naar beneden vielen van eene zoldering, waarvan de zachte kleuren\nhet scherpe licht eenigszins temperden.\n\nIn het midden der zaal stond eene rijk voorziene tafel. Kapitein Nemo\nwees mij een stoel aan.\n\n\"Neem plaats, mijnheer, en eet als iemand die van den honger sterven\nmoet.\"\n\nHet ontbijt bestond uit een aantal schotels, welker inhoud door de\nzee geleverd was, en uit eenige gerechten, waarvan ik den aard en de\nherkomst niet kende. Ik moet bekennen dat ze goed smaakten, doch zij\nhadden allen een bijzonderen smaak, waaraan ik mij slechts langzaam\ngewende; die verschillende spijzen schenen phosphorhoudend te zijn,\nen ik meende dat zij uit zee afkomstig moesten wezen.\n\nDe kapitein keek mij aan; ik vroeg hem niets, maar hij raadde mijne\ngedachten, en antwoordde op de vragen, welke ik van verlangen brandde\nom tot hem te richten.\n\n\"De meesten van deze gerechten,\" zeide hij, \"zijn u onbekend; evenwel\nkunt gij er zonder vrees van eten; zij zijn gezond en voedzaam; sedert\nlang heb ik afgezien van landvoedsel, en ik bevind mij er niet slecht\nbij; de krachtige mannen van mijne equipage voeden zich niets anders\nals ik.\"\n\n\"Zijn dus al die spijzen voortbrengselen van de zee?\" vroeg ik.\n\n\"Ja, mijnheer de professor; de zee voorziet in al mijne behoeften;\ndan eens werp ik mijne netten uit en haal ze tot scheurens toe\ngevuld op; dan weder ga ik op de jacht in dat element, hetwelk voor\nden mensch ongenaakbaar schijnt, en ik jaag het wild op, dat zich\nin mijne onderzeesche bosschen schuil houdt. Mijne kudden grazen,\nevenals die van den ouden herder van Neptunes, zonder eenige vrees in\nde onmetelijke weilanden van den Oceaan. Ik heb daar groote domeinen,\nwelke ik zelf doorzoek, en waarop 's Heeren hand steeds alle dingen\ngezaaid heeft.\"\n\nIk keek kapitein Nemo met groote oogen aan, en antwoordde: \"Ik begrijp\nvolkomen, mijnheer, dat uwe netten u voortreffelijken visch bezorgen,\nik begrijp minder goed dat gij het waterwild in uwe onderzeesche\nbosschen vervolgt, maar ik begrijp in het geheel niet dat een enkel\nstukje vleesch, hoe klein dan ook, op uwe tafel komt.\"\n\n\"Ik gebruik nimmer het vleesch van landdieren,\" antwoordde de kapitein.\n\n\"En dit dan toch?\" hernam ik, terwijl ik op een schotel wees, waarop\nnog eenige plakken vleesch lagen.\n\n\"Wat gij meent dat vleesch is, mijnheer de professor, is niets anders\nals een stuk gebraad van een zeeschildpad. Hier zijn bijvoorbeeld\neenige dolfijnenlevers, welke gij misschien voor varkensragout gehouden\nhebt. Ik heb een bekwamen kok, die er uitmuntend slag van heeft om deze\nverschillende voortbrengselen van den Oceaan toe te bereiden. Proef van\nal die gerechten: hier is een gelei van holothuri\u00ebn, welke een Maleier\nonverbeterlijk zou noemen; daar hebt gij room van walvisschenmelk,\nen suiker uit het groote zeewier van de Noordzee, en vergun mij\neindelijk u wat gekonfijte zee-anemonen aan te bieden, welke zeker\ntegen de sappigste vruchten kunnen opwegen.\"\n\nEn ik proefde meer uit nieuwsgierigheid dan uit honger, terwijl\nkapitein Nemo mij aangenaam bezig hield met zijne onwaarschijnlijke\nverhalen.\n\n\"Maar die zee, mijnheer Aronnax, die zoo wonderbaar en onuitputtelijk\nis, voedt mij niet alleen, doch zij verschaft mij ook kleeding. De\nstof welke ik draag, wordt geweven uit het bekleedsel van sommige\nschelpen; zij wordt geverfd met het purper van de ouden, terwijl\ner verschillende tinten op worden gebracht door violet, dat ik uit\neene plant der Middellandsche zee (aplysis) haal. De reukwerken op\nuwe toilettafel worden uit zeeplanten getrokken; uw bed bestaat\nuit het zachtste zeegras, een walvischbaard zal uwe pen zijn, uw\ninkt is het afgescheiden vocht van een weekdier, dat men Spaansche\nzeekat noemt. Alles komt uit de zee, zooals het er eens naar zal\nterug keeren!\"\n\n\"Bemint gij de zee, kapitein?\"\n\n\"Ja, ik heb haar lief! De zee is alles; zij bedekt zeven tienden\nvan den aardbol; haar adem is zuiver en rein; het is de onmetelijke\nwoestijn, waar de mensch nimmer alleen is, want hij voelt rondom\nzich leven; de zee is slechts het voertuig van een bovennatuurlijk\nen wondervol leven; zij is slechts beweging en liefde; zij is 'het\nlevende oneindige,' zooals een uwer dichters eens zeide. En inderdaad,\nmijnheer de professor, de natuur openbaart er zich in het delfstoffen-,\nplanten- en dierenrijk; dit laatste vooral is rijk vertegenwoordigd\ndoor gelede en schelpdieren, door gewervelde en zoogdieren, door\nkruipende dieren en ontelbare scharen van visschen; het is eene\neindelooze rij van dieren, waarin meer dan 13000 soorten worden\naangetroffen, van welke slechts een tiende gedeelte in het zoete\nwater te huis behoort. De zee is de uitgestrekte vergaderbak der\nnatuur; het is uit de zee dat de aarde om zoo te zeggen, ontstaan\nis, en wie weet of zij niet door haar eindigen zal! Daar heerscht\nverheven stilte! De zee behoort niet aan de dwingelanden; op hare\noppervlakte kunnen zij hunne onbillijke rechten nog uitoefenen,\nelkander aanvallen en verslinden, en er al de ijselijkheden der aarde\noverbrengen; maar tien meter beneden dat oppervlak houdt hun geweld\nop, d\u00e1ar is hun invloed nietig, en verdwijnt hunne macht! O mijnheer,\nleef, leef in de diepten der zee! Daar all\u00e9\u00e9n is men onafhankelijk,\ndaar all\u00e9en heeft men geen meester! daar ben ik vrij!\"\n\nKapitein Nemo zweeg plotseling te midden van zijne geestdrift; had\nhij zich buiten zijne gewoonte laten medeslepen? Had hij te veel\ngezegd? Hij liep gedurende eenige oogenblikken hevig ontroerd heen\nen weder; daarop werd hij bedaarder, zijn gelaat hernam de gewone\nkalmte, en zich tot mij wendende, zeide hij: \"als gij nu de Nautilus\nwilt bezoeken, mijnheer de professor, ben ik geheel tot uw dienst.\"\n\n\n\nHOOFDSTUK XI\n\nDe Nautilus.\n\nKapitein Nemo stond op; ik volgde hem. Eene dubbele deur achter in\nde zaal opende zich, en ik betrad eene kamer, welke van gelijke\nafmetingen was als die, welke wij pas verlaten hadden. Het was\neene bibliotheek. Hooge palissanderhouten kasten met koper ingelegd\nbevatten op breede planken een groot aantal gelijk ingebonden boeken;\nzij stonden rondom in de zaal en daaronder stonden gemakkelijke met\nbruin leder overtrokken rustbanken. Lichte beweegbare lessenaars,\nwelke men naar willekeur naar zich toe kon draaien of wegschuiven,\nwaren daarin bevestigd om er de boeken, waarin men las, op neder\nte leggen. In het midden stond een groote tafel, met brochures en\neenige oude nieuwsbladen bedekt. Het electrische licht scheen over\nhet schoone geheel, en viel door drie matte glazen bollen van het\nplafond naar beneden. Ik beschouwde deze vernuftig ingerichte zaal\nmet bewondering, en kon mijne oogen nauwelijks gelooven.\n\n\"Kapitein Nemo,\" zeide ik tot mijn gastheer, die op eene rustbank naast\nmij plaats nam, \"dit is eene boekerij, welke meer dan \u00e9en paleis op\nhet platteland tot eer zou strekken, en ik ben inderdaad verbaasd dat\ngij zulk een boekenschat tot in de diepten der zee met u kunt voeren.\"\n\n\"Waar kan ik beter de eenzaamheid en meer stilte vinden?\" antwoordde\nde kapitein. \"Is uw studeervertrek in het museum zoo rustig?\"\n\n\"Neen mijnheer, en ik mag er nog wel bijvoegen, dat het in vergelijking\nmet het uwe er zeer armoedig uitziet. Gij hebt hier zeker 6 of 7000\ndeelen....\"\n\n\"12000, mijnheer Aronnax; het is de eenige band, welke mij nog aan de\naarde hecht; de aarde bestaat voor mij niet meer van den dag af dat\nik met mijn Nautilus voor het eerst in zee dook. Dien dag heb ik de\nlaatste boeken, brochures en dagbladen gekocht; en van dien tijd is\nhet mij alsof de menschen niet meer gedacht of geschreven hebben. Die\nboeken, mijnheer de professor, zijn overigens tot uw dienst; gij kunt\ner vrij gebruik van maken.\"\n\nIk bedankte kapitein Nemo, en bekeek de bibliotheek eens wat\nnauwkeuriger; zij telde overvloed van werken over allerlei\nwetenschappen zoowel van zede- als letterkundigen aard, in allerlei\ntalen; maar ik zag geen enkel werk over staathuishoudkunde; die schenen\nstreng verbannen te zijn. Zonderling was het, dat al die boeken,\nin welke taal ook geschreven, door elkander stonden, en die wanorde\nbewees dat de kapitein van de Nautilus alles vlug moest kunnen lezen\nwat hem in de hand kwam.\n\nOnder die werken zag ik de meeste stukken van oude en nieuwe\nschrijvers, dat is te zeggen, al wat de mensch het schoonst heeft\nvoortgebracht op het gebied van geschiedenis, dichtkunst en romantiek,\nvan Homerus tot Victor Hugo, van Xenophon tot Michelet, van Rabelais\ntot Dickens. Het grootste deel der boekerij was echter aan allerlei\ntakken van wetenschap gewijd; het waren werken over werktuig- en\nnatuurkunde, waterbouw- en weerkunde, aardrijkskunde en natuurlijke\ngeschiedenis: en ik begreep dat dit de voornaamste studie van den\nkapitein was. Ik zag er al de werken van Von Humbolt, Arago, Foucault,\nHenri Saint-Claire Deville, Chasles, Milne Edwards, Quatrefages,\nTyndall, Faraday, Berthelot, Petermann, Kaiser, Maury, enz.; de\nverslagen van de academie van wetenschappen en van verschillende\naardrijkskundige genootschappen, en op een der beste plaatsen\nzelfs de beide deelen, welke mij misschien zulk een goede ontvangst\naan boord hadden doen genieten. Een werk gaf mij zelfs een juiste\ntijdsbepaling aan de hand, namelijk een, dat in den loop van 1865\nverschenen was, waardoor ik kon opmaken dat de reizen van de Nautilus\ntot geen vroeger tijdperk opklommen; derhalve had kapitein Nemo zijn\nonderzeesch leven eerst sedert drie jaar begonnen. Overigens hoopte ik\ndat nieuwere werken mij dien tijd misschien nog nauwkeuriger zouden\nkunnen aanwijzen. Maar ik had den tijd om dit te onderzoeken, en ik\nwilde onze wandeling ter bezichtiging der wonderen van de Nautilus\ndaarvoor niet ophouden.\n\n\"Ik dank u, mijnheer,\" zeide ik tot den kapitein, \"dat gij deze\nbibliotheek ter mijner beschikking gesteld hebt. Er zijn daar schatten\nvan wetenschap in verborgen, waarvan ik gebruik hoop te maken.\"\n\n\"Deze zaal dient niet all\u00e9en tot boekerij, maar ook tot rookkamer,\"\nzeide de kapitein.\n\n\"Eene rookkamer!\" riep ik uit, \"wordt er dan aan boord gerookt?\"\n\n\"Zonder twijfel.\"\n\n\"Dan geloof ik dat gij nog betrekkingen met Havana onderhouden hebt,\nkapitein.\"\n\n\"Geenszins,\" antwoordde Nemo; \"neem een van deze sigaren, mijnheer\nAronnax, en hoewel zij niet uit Havana komt, zal u die wel smaken\nals gij een kenner zijt.\"\n\nIk nam de mij aangeboden sigaar aan; zij had een goudkleurig dekblad;\nik stak haar op aan een klein komfoor op sierlijken bronzen voet,\nen deed de eerste trekken met het welgevallen van een liefhebber,\ndie in geen twee dagen gerookt heeft.\n\n\"Zij is voortreffelijk,\" zeide ik, \"maar het is toch geen tabak?\"\n\n\"Neen,\" antwoordde de kapitein, \"die tabak komt niet uit Havana\nof uit Oost-Indi\u00eb; het is eene soort van nicotine-houdend zeegras,\ndat de zee, hoewel vrij schaars, oplevert. Betreurt gij uwe Havana's\nnog, mijnheer?\"\n\n\"Ik laat die van nu af staan, kapitein.\"\n\n\"Rook dan naar hartelust zonder u over de herkomst van deze sigaren\nte bekommeren; geene belasting drukt ze, maar daarom zijn zij geloof\nik niet minder goed.\"\n\n\"Integendeel.\"\n\nDaarna opende kapitein Nemo eene deur tegenover die, waardoor wij de\nbibliotheek waren binnengetreden, en ik trad een ruim en schitterend\nverlicht salon binnen. Het was een groot vierkant met afgesneden\nhoeken, tien meter lang, zes breed, en vijf hoog. Een zacht maar zeer\nhelder licht viel van een rijk met arabesken beschilderd plafond\nop al de wonderen, welke in dit museum opeen waren gestapeld; want\nhet was waarlijk een museum, waarin eene ervaren en rijke hand al\nde schatten van natuur en kunst had bijeengebracht op eene wijze,\nwelke de kunstmatige verwarring van een schildersatelier kenmerkt.\n\nEen dertigtal meesterstukken hingen in gelijkvormige lijsten langs\nde wanden, die met een sierlijk doch deftig behangsel waren bedekt;\ndaartusschen hingen schitterende wapentrophee\u00ebn. Ik zag daaronder\nschilderijen van de hoogste waarde, welke ik voor het grootste gedeelte\nin bijzondere verzamelingen en op tentoonstellingen had bewonderd. De\nverschillende scholen der oude meesters waren vertegenwoordigd door\neene madonna van Rafa\u00ebl, eene moedermaagd van Leonard da Vinci, eene\nnimf van Correggio, eene vrouw van Titiaan, eene aanbidding van Paul\nVeronese, eene hemelvaart van Murillo, een portret van Holbein, een\nmonnik van Velasquez, eene kermis van Rubens, een vlaamsch landschap\nvan Teniers, genrestukjes van Gerard Dou, Metzu en Paulus Potter,\nzeestukjes van Bakhuijzen en Vernet; onder de nieuwere schilderijen\nmerkte ik op van Delacroix, Rosa Bonheur, de Keijser, Ingres, Scheffer,\nMeyssonier, enz. Eenige prachtige nabootsingen van de schoonste\nmodellen der oudheid in marmer of brons, stonden op voetstukken in de\nhoeken van dit schoone museum. De verbazing, welke de kapitein van de\nNautilus mij voorspeld had, begon zich reeds van mij meester te maken.\n\n\"Mijnheer de professor\", zeide die vreemde man, \"gij zult de weinige\ncomplimenten, waarmede ik u ontvang, en de wanorde welke hier heerscht,\nwel willen verontschuldigen.\"\n\n\"Zonder te willen onderzoeken wij gij zijt, mijnheer,\" antwoordde ik,\n\"zou ik wel willen vragen of gij kunstenaar zijt?\"\n\n\"Op zijn hoogst liefhebber, mijnheer. Ik hield er vroeger veel\nvan om die kunststukken te verzamelen, welke de menschelijke hand\nhad voortgebracht; ik zocht ze begeerig en onvermoeid op en heb op\ndie wijze eenige kostbare stukken bij elkander kunnen krijgen. Het\nzijn mijne laatste herinneringen van die aarde, welke dood voor mij\nis. In mijne oogen zijn uwe nieuwe artisten reeds zeer oud; bestaan\nreeds 2 of 3000 jaar, en ik verwar ze in mijn geest; meesters hebben\ngeen leeftijd.\"\n\n\"En, die componisten?\" vroeg ik, terwijl ik wees op stukken van Weber,\nRossini, Mozart, Beethoven, Haydn, Meyerbeer, Herold, Wagner, Auber,\nGounod en anderen, die op eene serafine van het grootste model,\nwelke tegen een van de wanden der zaal stond, verspreid lagen.\n\n\"Die componisten,\" antwoordde mij de kapitein, \"zijn voor mij\ntijdgenooten van Orpheus, want tijdrekenkundig verschil bestaat in de\nherinnering der dooden niet, en ik ben dood, mijnheer de professor,\neven goed dood als uwe vrienden, die een paar meter diep onder den\ngrond liggen.\"\n\nKapitein Nemo zweeg en scheen in diepe mijmering verzonken. Ik\nbeschouwde hem met levendige aandoening, terwijl ik in stilte het\nvreemde van zijn gelaat trachtte te ontcijferen. Tegen eene kostbare\nmet moza\u00efek ingelegde tafel geleund, zag hij mij niet meer, en had hij\nmij geheel vergeten. Ik eerbiedigde dit stilzwijgen en beschouwde\nverder al de bijzonderheden, welke het salon versierden. Na de\nkunstwerken bekleedden zeldzaamheden uit de natuur eene belangrijke\nplaats. Zij bestonden voornamelijk uit planten, schelpen of andere\nvoortbrengselen van den Oceaan, welke de kapitein waarschijnlijk\nzelf gevonden had. In het midden van het salon sprong een electrisch\nverlichte waterstraal uit eene fontein op, welke uit eene enkele\nschelp vervaardigd was. Deze schelp was aan de randen sierlijk\nuitgesneden en had een omtrek van zes meter; zij was dus grooter dan\ndie schoone schelpen welke Frans I van de Venetiaansche republiek\nkreeg, en waarvan hij voor de kerk van Saint Sulpice te Parijs twee\nreusachtige doopbekkens liet vervaardigen.\n\nRondom die fontein waren onder sierlijke glazen ramen de\nkostbaarste voortbrengselen der zee gerangschikt, welke het oog eens\nnatuuronderzoekers ooit aanschouwd had; men kan begrijpen hoe opgetogen\nik was. Een conchylioloog (schelpkenner), die wat zenuwachtig was, zou\nmisschien van verbazing zijn omvergevallen voor andere glazen kastjes,\nwaarin schelpen waren tentoongesteld. Ik zag er eene verzameling van\nonschatbare waarde, waartoe de tijd mij zou ontbreken om die geheel\nte beschrijven; genoeg zij het te zeggen, dat zij uit alle oorden der\nwereld, uit alle deelen der zee was bijeengebracht; er waren paarlen\nonder van allerlei kleur en grootte, zelfs zoo groot als een duivenei,\nwelke eene waarde van ettelijke millioenen moesten hebben. Het was dus\nonmogelijk, om de waarde van deze verzameling te schatten; de kapitein\nhad millioenen moeten besteden om die kostbaarheden te verwerven,\nen ik vroeg mij zelven af, aan welke bron hij putte om aan al die\ngrillen van een verzamelaar te voldoen, toen ik door deze woorden\nuit mijne mijmering werd opgewekt:\n\nGij beschouwt die schelpen, mijnheer de professor; zij mogen een\nnatuurkenner belang inboezemen, maar zij hebben voor mij een aangenamer\nzijde want ik heb ze allen eigenhandig verzameld, en er is geene zee\nop den aardbol, welke ik niet onderzocht heb.\"\n\n\"Ik begrijp het genot, kapitein, om te midden van zulke rijkdommen rond\nte wandelen. Gij behoort onder diegenen, die zelven hunne schatten\nverzameld hebben. Geen Europeesch museum bevat zulk eene verzameling\nvan voortbrengselen uit den Oceaan. Maar als ik mijne bewondering\ndaaraan geheel besteed, wat rest mij dan voor het vaartuig, waarin ze\nverborgen zijn. Ik wil niet doordringen in uwe geheimen, maar ik beken\ndat die Nautilus mijne nieuwsgierigheid in de hoogste mate opwekt,\nom de kracht, welke haar in beweging brengt en het toestel dat haar\nbestuurt; ik zie aan den muur van deze zaal instrumenten hangen,\nwier bestemming mij onbekend is; zou ik mogen weten...!\"\n\n\"Mijnheer Aronnax,\" antwoordde de kapitein, \"ik heb u gezegd dat\ngij bij mij aan boord vrij zoudt zijn, en daarom is geen deel van de\nNautilus voor u verborgen. Gij kunt het vaartuig in alle bijzonderheden\nin oogenschouw nemen, en ik zal het mij tot een genoegen rekenen uw\ngids te zijn.\"\n\n\"Ik weet niet hoe u te danken, mijnheer, maar ik zal geen misbruik\nmaken van uwe goedheid; alleen wensch ik u te vragen waar deze\nnatuurkundige werktuigen voor dienen?\"\n\n\"Diezelfde instrumenten bevinden zich in mijne kamer, mijnheer, en\ndaar zal ik de eer hebben u er het gebruik van te verklaren. Bezie\nvooraf echter een oogenblik de hut, welke voor u bestemd is; gij moet\ntoch weten, hoe gij op de Nautilus zult gehuisvest zijn.\"\n\nIk volgde den kapitein, die door eene andere deur mij in een der gangen\nvan het schip bracht; hij geleidde mij naar het voorste gedeelte,\nen daar vond ik niet eene hut, maar eene smaakvolle kamer, met bed,\ntoilettafel en verschillende andere meubelen. Ik kon mijn gastheer\nslechts danken.\n\n\"Uwe kamer is naast de mijne,\" zeide hij, eene deur opendoende,\n\"en de mijne komt uit in het salon, dat wij zooeven verlaten hebben.\"\n\nIk trad de kamer van den kapitein binnen; deze zag er somber, bijna als\neene kloostercel uit; een ijzeren bed, eene werktafel en eenige andere\nbenoodigheden, alles slechts ten halve verlicht; niets aangenaams,\nslechts het strikt noodige. Kapitein Nemo wees mij een stoel, ik ging\nzitten en daarop begon hij aldus:\n\n\nHOOFDSTUK XII\n\nAlles door electriciteit.\n\n\"Mijnheer,\" zeide kapitein Nemo, terwijl hij mij op de instrumenten aan\nden wand wees, \"dat zijn de voor de vaart van de Nautilus vereischte\nwerktuigen. Hier en in mijn salon heb ik ze altijd voor oogen;\nzij wijzen mij de plaats en de juiste richting in 't midden van den\nOceaan aan. Sommigen zijn u bekend, als de thermometer, welke mij de\ntemperatuur in de Nautilus aanwijst, de barometer, die de drukking van\nde lucht aanduidt, en verandering van weer voorspelt; de hygrometer,\ndie den graad van droogte van de atmosfeer aanwijst; het stormglas,\nwaarvan het mengsel mij door zijne veranderingen storm verkondigt,\nhet kompas, dat mijn weg regelt; de sextant, die mij de breedte\ndoet kennen; chronometers, welke mij de lengte laten berekenen, en\neindelijk dag- en nachtkijkers, die mij dienen om alle punten van\nden gezichteinder te onderzoeken, als de Nautilus op de oppervlakte\nder zee drijft.\"\n\n\"Het zijn de gewone zeevaartkundige instrumenten,\" antwoordde ik;\n\"ik ken er het gebruik van; maar er zijn nog anderen, welke zonder\ntwijfel voor de bijzondere inrichting van de Nautilus bestemd zijn. Die\nwijzerplaat daar met beweegbare naald, is dat geen manometer?\"\n\n\"Juist, mijnheer; hij staat in verbinding met het water, welks drukking\nhij aanwijst, zoodat ik daardoor weet op welke diepte mijn vaartuig\nzich beweegt.\"\n\n\"En die dieplooden van nieuwe soort?\"\n\n\"Het zijn thermometrische dieplooden, welke mij den warmtegraad van\nde verschillende diepten der zee doen kennen.\"\n\n\"En die andere instrumenten, welker gebruik ik zelfs niet kan raden?\"\n\n\"Thans moet ik u een en ander verklaren, mijnheer de professor,\"\nzeide kapitein Nemo; \"hoor mij dus aan.\"\n\nHij bewaarde gedurende eenige oogenblikken het stilzwijgen, en sprak\ndaarop het volgende:\n\n\"Er bestaat eene kracht, welke mij gehoorzaamt, die snel en met\nhet grootste gemak werkt, welke zich voor allerlei gebruik weet te\nschikken, en het meesterschap bij mij aan boord uitoefent; door die\nkracht geschiedt alles; zij verlicht en verwarmt mij, en is de ziel\nvan al mijne werktuigen; die kracht is de electriciteit.\"\n\n\"De electriciteit!\" riep ik, ten hoogste verbaasd.\n\n\"Ja, mijnheer.\"\n\n\"Maar kapitein, uw vaartuig beweegt zich bijzonder snel, hetgeen\nmoeielijk te rijmen is met de kracht der electriciteit; hare\nbeweegkracht is tot heden bijzonder gering geweest, en heeft slechts\nweinig kunnen uitwerken!\"\n\n\"Mijnheer de professor,\" antwoordde de kapitein, \"mijne electriciteit\nis niet de gewone, welk elkeen kent; dit is alles wat ik er u van\nkan zeggen.\"\n\n\"Ik zal ook niet onbescheiden zijn, kapitein, en ik zal mij vergenoegen\nmet mijne verbazing over zulk een resultaat te uiten. Eene enkele vraag\nevenwel, waarop gij niet behoeft te antwoorden als ik onbescheiden\nben. De elementen, welke gij voor die wonderbare kracht bezigt,\nmoeten spoedig verbruikt zijn. Hoe bijvoorbeeld vervangt gij het zink,\nomdat gij geene gemeenschap meer houdt met het bewoonde land?\"\n\n\"Uwe vraag zal beantwoord worden,\" antwoordde kapitein Nemo; \"ik zal\nbeginnen met u te zeggen, dat er op den bodem der zee zink-, ijzer-,\nzilver- en goudmijnen bestaan, welker ontginning zeer zeker tot de\nmogelijkheden behoort; maar ik gebruik niets van die metalen, en ik\nheb aan de zee zelve de middelen ontleend, om mijne electriciteit\nvoort te brengen.\"\n\n\"Aan de zee?\"\n\n\"Ja, professor, en de middelen daartoe ontbraken mij niet; ik\nzou bijvoorbeeld electriciteit hebben kunnen verkrijgen door de\nverschillende temperaturen, welke metaaldraden ondervinden, als ik\nze op verschillende diepten indompel; maar ik heb de voorkeur gegeven\naan een meer practisch middel.\"\n\n\"En welk is dat?\"\n\n\"Gij kent de samenstelling van het zeewater; op \u00e9en kilogram vindt\nmen 0,965 water, en ongeveer 0,0267 chloorsodium, verder in zeer\ngeringe hoeveelheid chloorpotassium, chloormagnesium, zwavelzure kalk,\nzwavelzure magnesia, broommagnesium en koolzure kalk; gij ziet dus\ndat chloorsodium er in merkbare hoeveelheid in voorkomt; dit sodium\nhaal ik uit het zeewater en ik stel er mijne elementen uit samen.\"\n\n\"Uit sodium.\"\n\n\"Ja mijnheer, met kwik vermengd vormt het een amalgama, dat in de\nBunsensche elementen het zink kan vervangen; het kwik wordt nooit\nopgelost; dit is slechts het geval met het sodium, doch dit levert\nde zee mij telkens weder op; bovendien moet ik u zeggen, dat de\nsodiumzuilen als zeer sterk werkend moeten beschouwd worden en dat hare\nelectrieke kracht dubbel zoo groot is als die van zuilen van zink.\"\n\n\"Ik begrijp, kapitein, dat het sodium in uwe omstandigheden\nvoortreffelijke diensten bewijst. Gij vindt het in de zee, goed;\nmaar gij moet het er uithalen, en hoe doet gij dat? Uwe zuilen\nzouden misschien daartoe kunnen dienen, doch als ik mij niet bedrieg,\ndan moet het verbruik van sodium in uwe elementen de voortgebrachte\nhoeveelheid verre overtreffen.\"\n\n\"Daarom verschaf ik het mij niet op die wijze, mijnheer, en ik gebruik\ndaarvoor zeer eenvoudig steenkolen.\"\n\n\"Die gij in den grond vindt?\" vroeg ik.\n\n\"Neen, in zee,\" antwoordde kapitein Nemo.\n\n\"Kunt gij dan uwe onderzeesche kolenmijnen ontginnen?\"\n\n\"Wacht maar, mijnheer Aronnax, en gij zult ons bezig zien. Ik vraag\nu slechts wat geduld, omdat gij daartoe toch den tijd hebt. Herinner\nu evenwel voortdurend, dat ik alles aan den Oceaan verschuldigd ben;\nde zee verschaft mij electriciteit, en deze geeft aan de Nautilus\nwarmte, licht, beweging, kortom het leven.\"\n\n\"Maar toch niet de lucht, welke gij inademt?\"\n\n\"O, ik zou zelfs de noodige lucht kunnen vervaardigen, doch dit\nbehoeft niet, omdat ik naar de oppervlakte der zee terug keer, als\nik het goed vind. Wanneer de electriciteit mij niet al de noodige\nzuivere lucht verschaft, dan brengt zij toch pompen in beweging, welke\nde lucht in een vergaarbak te zamen perst, waardoor ik, als ik wil,\nmijn verblijf in de diepte kan verlengen.\"\n\n\"Kapitein,\" antwoordde ik, \"ik kan u slechts bewonderen. Gij hebt\nzeker de ware kracht der electriciteit uitgevonden, welke de menschen\nzonder twijfel later zullen vinden.\"\n\n\"Ik weet niet of zij die wel zullen vinden,\" antwoordde de kapitein\nkoel. \"Hoe het ook zij, gij kent nu het voornaamste gebruik, hetwelk\nik van deze kracht maak; zij verlicht ons met eene gelijkmatigheid\nen een duur, welke het zonlicht niet bezit; ziehier, dit uurwerk,\nhet is electriek en loopt regelmatiger dan de beste chronometers;\nik heb het op de Italiaansche wijze in vierentwintig uren verdeeld,\nwant voor mij bestaat geen dag of nacht, geen zon of maan, maar\nalleen dit kunstlicht, dat ik tot in de diepten der zee met mij kan\nmedevoeren. Zie, op dit oogenblik is het tien uur in den morgen.\"\n\n\"Juist.\"\n\n\"Hier is nog eene andere toepassing der electriciteit; deze wijzerplaat\nwijst de snelheid van de Nautilus aan. Een electrieke draad stelt haar\nin verbinding met de schroef, en deze naald wijst mij dan de juiste\nsnelheid aan, op dit oogenblik, bij voorbeeld, loopen wij vijftien\nkilometer in 't uur.\"\n\n\"Het is verbazend, en ik zie wel, kapitein, dat gij gelijk gehad hebt\nom deze kracht te gebruiken, welke wind, water en stoom vervangt.\"\n\n\"Wij hebben nog niet gedaan, mijnheer Aronnax,\" zeide kapitein\nNemo, terwijl hij opstond; \"als gij mij wilt volgen, zullen wij den\nachtersteven bezoeken.\"\n\nIk kende nu reeds het geheele voorste gedeelte van dit vaartuig,\nhetwelk, als men van het midden naar den voorsteven ging, op deze\nwijze was ingedeeld: de eetzaal vijf meter lang, van de bibliotheek\ngescheiden door een hermetisch beschot, waar het water niet doorheen\nkon dringen; de boekerij was vijf meter lang, de groote zaal van tien\nmeter door een tweede waterdicht beschot gescheiden van de kamer des\nkapiteins, welke vijf meter lang was; daarachter lag mijne hut van\ntwee en een halven meter, en eindelijk eene bergplaats van zeven en\neen halven meter, die zich tot aan den voorsteven uitstrekte; dus in\n't geheel 35 meter lang. In de ondoordringbare beschotten waren deuren\naangebracht, die door sluitstukken van caoutchouc hermetisch sloten,\nwaardoor de veiligheid aan boord van de Nautilus gewaarborgd was,\nvoor het geval, dat het vaartuig een lek bekwam.\n\nIk volgde den kapitein door de loopgangen aan bakboord, en ik kwam\nin het midden van het vaartuig; daar was eene soort van put tusschen\ntwee ondoordringbare beschotten; eene ijzeren trap aan den wand\nvastgeschroefd, leidde naar het bovenste gedeelte; ik vroeg waarvoor\ndie trap diende.\n\n\"Daarlangs bereikt men de sloep,\" zeide hij.\n\n\"Hoe hebt gij dan eene sloep?\" vroeg ik, vrij verwonderd.\n\nZonder twijfel; een uitmuntend licht vaartuigje, dat niet zinken kan,\nen voor uitstapjes en voor de vischvangst gebruikt wordt.\"\n\n\"Maar als gij u dan daarop wilt inschepen, moet gij naar de oppervlakte\nder zee stijgen?\"\n\n\"Geenszins; deze sloep zit aan het bovengedeelte van de Nautilus\nbevestigd, en wordt bewaard in eene daarvoor geschikte ruimte, zij is\nvan een dek voorzien, volkomen waterdicht, en met flinke katrollen\nvastgemaakt. Deze trap leidt naar een mangat in het buitenste\nomkleedsel van de Nautilus, waar een dergelijk gat, dat in de sloep\ngemaakt is, juist tegen aansluit; door deze dubbele opening kruip ik in\nde boot, dan sluit men de eene in de Nautilus, en ik de andere in de\nsloep; ik laat de touwen over de katrollen schieten, en de boot rijst\nmet eene vervaarlijke snelheid naar de oppervlakte; daar open ik een\nluik in het dek, dat tot nog toe zorgvuldig gesloten bleef; ik richt\nden mast op, hijsch een zeil of neem de riemen ter hand en ik vaar.\"\n\n\"Maar hoe komt gij aan boord terug?\"\n\n\"Ik ga niet terug, mijnheer Aronnax, de Nautilus komt naar mij toe.\"\n\n\"Op uw bevel?\"\n\n\"Op mijn bevel; een electrieke draad verbindt mij met het vaartuig;\nik telegrapheer en dat is genoeg.\"\n\n\"Inderdaad niets is eenvoudiger,\" zeide ik, duizelend van het hooren\nvan al die wonderen.\n\nNa het trapgat voorbijgegaan te zijn, waardoor men op het plat kon\nkomen, zag ik eene hut van twee meter lengte, waar Koenraad en Ned Land\nverrukt over het aangeboden maal, bezig waren dit te verorberen. Daarna\nopende de kapitein eene deur, welke in eene drie meter lange keuken\nuitkwam; deze was tusschen de groote kombuizen gelegen.\n\nIn de keuken werd de electriciteit, krachtiger en dienstiger dan het\ngas, overal voor gebruikt. De draden onder de fornuizen verhitten\ndaar aangebrachte stukken platinaspons zeer regelmatig; evenzoo werd\nde hitte onderhouden onder distilleerketels, welke door uitdamping\nheerlijk drinkwater opleverden. Bij die keuken was de gemakkelijk\ningerichte badkamer, waar twee kranen water naar verkiezing koud of\nwarm verschaften. Op de keuken volgde het verblijf van de equipage;\nmaar daarvan bleef de deur gesloten, zoodat ik die inrichting niet\nkon zien, waardoor ik anders er achter had kunnen komen, hoeveel man\ner voor het besturen van de Nautilus noodig waren.\n\nEen vierde waterdicht beschot scheidde deze ruimte van de\nmachinekamer. Een deur opende zich, en ik bevond mij in de ruimte\nwaar kapitein Nemo, zeker een uitstekend ingenieur, zijne toestellen\nvoor de beweegkracht had geplaatst.\n\nDeze helder verlichte machinekamer was niet minder dan twintig\nmeter lang. Zij was in twee deelen afgedeeld; het eerste bevatte\nde elementen, het tweede de werktuigen, welke de beweging aan de\nschroef mededeelden.\n\nIk was het eerste oogenblik verwonderd over de bijzondere lucht,\nwelke deze ruimte vervulde; de kapitein bemerkte dit: \"het zijn\neenige gasachtige producten,\" zeide hij, \"welke het gevolg zijn\nvan het gebruik van sodium. Overigens zuiveren wij elken morgen het\ngeheele vaartuig, door er versche lucht in te laten stroomen.\"\n\nIk beschouwde met eene licht te begrijpen belangstelling de machines\nvan de Nautilus.\n\n\"Gij ziet,\" zeide kapitein Nemo, \"dat ik de elementen van Bunsen en\nniet die van Ruhmkorff gebruik; de laatsten zouden niet sterk genoeg\ngeweest zijn. De Bunsensche elementen zijn slechts weinig in getal,\nmaar sterk en groot, hetwelk de ondervinding mij geleerd heeft dat\nbeter is. De electrieke stroom wordt naar achteren gevoerd, waar hij\ndoor electro-magneten van groote afmeting inwerkt op een bijzonder\nstelsel van hefboomen en raderen, welke de beweging weder overbrengen\nop de schroefstang. Deze schroef, welker middellijn zes meter bedraagt,\nkan 120 omwentelingen in de seconde doen.\"\n\n\"En gij verkrijgt aldus?\"\n\n\"Eene snelheid van vijftig kilometer in het uur.\"\n\nEr was nog iets geheimzinnigs, doch ik drong er niet op aan om het te\nweten. Hoe kon de electriciteit met zulk eene kracht werken? Waar nam\ndie bijna onbegrensde macht haar oorsprong? Was het door buitengemeene\nspanning, opgewekt door klossen van eene nieuwe soort? Was het door\noverbrenging van krachten in een tot nog toe onbekend stelsel van\nhefboomen, dat men dit electriek vermogen tot in het oneindige kon\ndoen toenemen? Dit kon ik niet begrijpen.\n\n\"Kapitein Nemo,\" zeide ik, \"ik zie de resultaten, en ik tracht niet\nze te verklaren. Ik heb de Nautilus voor de Abraham Lincoln zich zien\nbewegen, ik weet dus waaraan ik mij ten opzichte harer snelheid kan\nhouden, maar zich bewegen is niet genoeg; men moet kunnen zien waar\nmen heengaat; men moet zich rechts en links, naar boven en naar\nbeneden kunnen bewegen. Hoe bereikt gij zulk eene groote diepte,\nwaar gij, dunkt mij, een toenemenden weerstand moet ondervinden,\ndie slechts door honderden atmosferen te meten is? Hoe stijgt gij\nweder naar boven? In \u00e9\u00e9n woord, hoe blijft gij op de diepte, welke\ngij wilt? Ben ik misschien onbescheiden door u dit te vragen?\"\n\n\"Geenszins, mijnheer de professor,\" antwoordde de kapitein, na eenige\naarzeling, \"omdat gij dit vaartuig nimmer zult verlaten. Kom in het\nsalon; dat is onze ware studeerkamer, en daar zult gij alles vernemen,\nwat gij omtrent de Nautilus weten moet.\"\n\n\nHOOFDSTUK XIII\n\nEenige cijfers.\n\nEen oogenblik daarna zaten wij in het salon met eene sigaar in den\nmond. De kapitein legde mij eene teekening voor, waarop het plan van\nde Nautilus in opstand en doorsnede was uitgewerkt; toen begon hij\nzijn verhaal in deze woorden:\n\n\"Hier hebt gij de verschillende afmetingen, mijnheer, van het vaartuig,\nwaarop gij u bevindt; het is een lange cylinder met kegelvormige\nuiteinden; het ziet er zoo ongeveer uit als eene sigaar, een vorm,\nwelken men te Londen reeds bij verscheidene gelijksoortige constructi\u00ebn\ngebruikt heeft. De lengte van den cylinder, van de eene punt tot\nde andere, bedraagt juist 70 meter; de middellijn is op de grootste\nbreedte acht meter. In mijn vaartuig staat dus niet, zooals in uwe\ngroote stoomschepen, de breedte tot de lengte als \u00e9en tot tien, maar\nde zijden en de ronding zijn lang genoeg, om de verplaatste watermassa\ngeene enkele verhindering in zijne vaart te doen ondervinden.\n\n\"Deze twee afmetingen kunnen u door eenvoudige berekening de\noppervlakte en den inhoud van de Nautilus doen vinden; de oppervlakte\nbedraagt 1011.45 vierkante meter, de inhoud 1500.2 kubieke meter,\ndat wil zeggen, dat als het vaartuig geheel in het water gedompeld is,\ner eene watermassa verplaatst wordt, die ongeveer 1500 ton weegt.\n\n\"Toen ik mijne plannen maakte voor dit onderzeesche vaartuig, wilde\nik, dat als het in evenwicht op het water lag, het voor negen tienden\ndaarin zou wegzinken en er slechts een tiende uit zou steken. Daarom\nmoest het slechts negen tienden van zijn volumen verplaatsen,\nderhalve 1350.18 kub. meter, dat is te zeggen een gewicht van een\ngelijk aantal tonnen. Ik mocht dus bij mijne constructie dit gewicht\nniet te boven gaan.\n\n\"De Nautilus heeft een dubbelen romp, welks platen door dwarsijzers\nverbonden zijn, welke daaraan eene buitengewone sterkte geven; door\ndeze inrichting heeft de oppervlakte een weerstandsvermogen, alsof\nze massief was. De naden kunnen niet worden ingedrukt; de ijzeren\npantserplaten zitten vast tegen elkander gedrukt, en door zulk een\nbouw is mijn schip in staat om de hevigste zee\u00ebn te trotseeren.\n\n\"Die beide omkleedsels zijn van stalen platen vervaardigd, welker\ndichtheid, in vergelijking met die van het water, 7,8 bedraagt. De huid\nis niet minder dan vijf centimeter dik en weegt 364.56 ton; de kiel,\nwelke slechts 50 centimeter hoog en 25 breed is, weegt all\u00e9en 62 ton;\nde machine, de ballast, de verschillende voorwerpen en werktuigen, de\ntusschenwanden en de binnenste stutten, hebben te zamen een gewicht\nvan 923.62 ton, hetwelk bij de vroeger opgegeven cijfers gevoegd,\neen totaal oplevert van 1350.18 ton. Begrepen?\"\n\n\"Begrepen,\" antwoordde ik.\n\n\"Als dus de Nautilus drijft,\" vervolgde de kapitein, \"dan steekt zij\nvoor een tiende deel boven water uit. Wanneer ik dus vergaarbakken\nheb aangebracht, welke even groot van inhoud zijn als dit tiende\ngedeelte, dat is van 150.02 ton, en als ik die met water vul, dan\nzal het vaartuig geheel onder water zijn; dit gebeurt, mijnheer de\nprofessor; die vergaarbakken bestaan in het benedenste deel van de\nNautilus; ik heb de kranen slechts te openen, de ruimte wordt gevuld,\nen het schip drijft juist onder de oppervlakte des waters.\"\n\n\"Goed kapitein, maar nu stuiten wij juist op de grootste moeielijkheid;\ndat gij juist onder het wateroppervlak drijven kunt, begrijp ik; maar\nals gij lager wilt zakken, ontmoet uw vaartuig dan geen drukking van\nbeneden naar boven van een kilogram op den vierkanten centimeter?\"\n\n\"Juist, mijnheer.\"\n\n\"Dan begrijp ik niet hoe gij de Nautilus zoo diep kunt doen indompelen\nof gij moest haar geheel laten volloopen.\"\n\n\"Gij moet de statica niet met de dynamica verwarren, professor,\"\nantwoordde kapitein Nemo; \"want dan begaat gij grove dwalingen. Er\nis slechts weinig arbeidsvermogen noodig om de grootste diepten van\nden Oceaan te bereiken, want alle lichamen hebben eene neiging tot\nzinken. Volg slechts mijne redeneering.\"\n\n\"Ik ben geheel gehoor, kapitein.\"\n\n\"Toen ik het toenemend gewicht wilde berekenen, dat ik aan de Nautilus\ngeven moest om haar dieper te doen zinken, behoefde ik slechts acht\nte geven op de vermindering in volumen, welke het zeewater ondergaat,\nnaarmate men dieper in zee daalt.\"\n\n\"Dit is duidelijk,\" antwoordde ik.\n\n\"Welnu, als het water al eenigszins kan worden samengedrukt,\ndan bezit het deze hoedanigheid toch slechts in geringe mate; en\ninderdaad volgens de laatste berekeningen is de vermindering slechts\n436/10000000 per atmosfeer, of op elke tien meter diepte. Wil ik dus\n1000 meter diep zinken, dan moet ik berekenen hoeveel het volumen\ninkrimpt onder een druk van eene kolom water van 1000 meter hoog,\ndat is onder dien van honderd atmosferen. Die vermindering zal dan\n436/100000 zijn; ik moet mijn gewicht dus zoodanig vermeerderen,\ndat het vaartuig 1506.74 ton weegt in plaats van 1500.2 ton, het is\ndus slechts eene vermeerdering van 6.54 ton.\"\n\n\"Slechts?\"\n\n\"Welzeker, mijnheer Aronnax, en die berekening is gemakkelijk na te\ngaan. Nu heb ik nog andere vergaarbakken, welke honderd ton inhoud\nhebben. Ik kan mij dus op ontzaglijke diepten laten zinken. Als ik\nweder stijgen wil, heb ik het water slechts te verwijderen, en als\nik dan alle vergaarbakken ledig maak, komt de Nautilus weer voor een\ntiende deel van hare hoogte boven het watervlak uit.\"\n\nTegen zulk eene op cijfers gegronde bewijsvoering had ik niets in\nte brengen.\n\n\"Ik neem uwe berekeningen aan, kapitein,\" gaf ik ten antwoord,\n\"en ik zou zeer onaardig handelen om daarover met u te twisten,\nomdat de ondervinding er dagelijks de waarheid van bewijst. Maar ik\nvoorzie nog eene wezenlijke moeielijkheid.\"\n\n\"Welke, mijnheer?\"\n\n\"Als gij op duizend meter diepte zijt, dan ondervindt het buitenste\nbekleedsel van de Nautilus eene drukking van honderd atmosferen;\nals gij dus op dat oogenblik het water uit uwe vergaarbakken wilt\nverdrijven om weder te stijgen, dan moeten uwe pompen die drukking\noverwinnen, en dat is honderd kilogram op de vierkante centimeter. Gij\nhebt dus eene kracht noodig....\"\n\n\"Welke de electriciteit all\u00e9en mij kon geven,\" viel kapitein Nemo mij\nhaastig in de rede. \"Ik herhaal het u, mijnheer, dat de dynamische\nkracht van mijne werktuigen bijna onbegrensd is. De pompen van de\nNautilus hebben eene verbazende kracht; gij hebt dat dunkt mij reeds\nmoeten ondervinden, toen hare waterstralen zich als een woedende stroom\nop het dek van de Abraham Lincoln neerstortten. Overigens bedien ik\nmij van mijne hulpvergaarbakken slechts om eene gemiddelde diepte van\n1500 tot 2000 meter te bereiken, en dat wel om mijne toestellen te\nsparen. Als ik lust heb om den Oceaan op eene diepte van twee of drie\nkilometer te bezoeken, dan heb ik veel langere, doch even onfeilbare\nbewegingen noodig.\"\n\n\"Welke dan, kapitein?\" vroeg ik.\n\n\"Daarvoor moet ik u noodzakelijk mededeelen hoe de Nautilus bestuurd\nwordt.\"\n\n\"Ik brand van ongeduld om het te vernemen.\"\n\n\"Om het schip naar stuur- of bakboordzijde te wenden, om het te doen\nlaveeren, kortom om het in horizontale richting te doen bewegen,\ndaarvoor gebruik ik een gewoon roer, dat met een tandrad in beweging\nwordt gebracht; maar ik kan de Nautilus ook van boven naar beneden,\nen omgekeerd bewegen in vertikale richting, en dit doe ik door\nmiddel van twee hellende vlakken, welke aan weerszijden midden uit\nhet schip steken, en die door middel van krachtige hefboomen allerlei\nstanden kunnen aannemen. Als die vlakken evenwijdig met het vaartuig\ngehouden worden, dan gaat dit in horizontale richting voort; worden\nzij schuins gehouden, dan daalt de Nautilus volgens de helling der\nvlakken en door de werking der schroef naar de diepte, of komt op\ndezelfde wijze naar boven, en zelfs als ik spoediger naar boven wil\nkomen, dan laat ik de schroef stilstaan, en de drukking van het water\ndoet de Nautilus in vertikale richting even spoedig stijgen, als een\nluchtbal, die met waterstofgas gevuld, zich in de lucht verheft.\"\n\n\"Bravo, kapitein!\" riep ik uit. \"Maar hoe kan de stuurman den weg\nvolgen, welken gij hem in het midden der zee aanwijst?\"\n\n\"De stuurman staat in eene glazen kooi, welke boven op de Nautilus\neenigszins uitsteekt, en welke van groote lenzen is voorzien.\"\n\n\"Glazen, die bestand zijn om aan zulk eene drukking weerstand te\nbieden?\"\n\n\"Welzeker. Het kristal dat zoo bros is als er tegen gestooten wordt,\nheeft echter een aanzienlijk weerstandsvermogen. Bij proeven, welke\nmen in 1864 in de Poolzee\u00ebn nam om bij electriek licht te visschen,\nmerkte men op, dat kristalplaten van zeven millimeter dik aan eene\ndrukking van zestien atmosferen konden weerstand bieden, als men er\nslechts warmtestralen door liet vallen, welke haar eene gelijkmatige\nwarmte mededeelden. En de glazen, waarvan ik mij bedien, zijn in het\nmiddelpunt niet minder dan 21 centimeter dik, dat is dus dertigmaal\nzooveel.\"\n\n\"Ik geloof het, kapitein; maar om te zien moet het licht de duisternis\nvan die diepten toch vervangen, en ik vroeg mijzelven af, hoe het\nmogelijk is om onder in zee....\"\n\n\"Achter het stuurhokje is een krachtige electrieke reflector geplaatst,\nwelker stralen de zee op een kilometer afstands verlichten.\"\n\n\"Bravo, kapitein! Nu begrijp ik dat lichten van den reusachtigen\neenhoorn, die alle geleerden in spanning heeft gebracht. Het is\nnatuurlijk dat ik u hierbij vraag, of de botsing tusschen de Nautilus\nen de Scotia, waarover z\u00f3oveel gepraat is, door eene toevallige\nontmoeting werd veroorzaakt of niet?\"\n\n\"Geheel toevallig mijnheer; ik voer op twee meter onder water toen\nde botsing plaats greep; overigens zag ik dat het geene noodlottige\ngevolgen heeft gehad.\"\n\n\"Geene, mijnheer; maar wat uwe ontmoeting met de Abraham Lincoln\naangaat?...\"\n\n\"Het spijt mij voor een van de beste schepen van die flinke\nAmerikaansche Marine, mijnheer, maar men viel mij aan en ik moest mij\nverdedigen. Overigens heb ik mij slechts vergenoegd om het fregat\nin een toestand te brengen, dat het mij geen schade meer kon doen;\nhet zal zijne averij in de eerste haven de beste wel hebben kunnen\ndoen herstellen.\"\n\n\"O kapitein,\" riep ik geheel overtuigd uit, \"uw Nautilus is waarlijk\neen wonder!\"\n\n\"Ja, mijnheer,\" antwoordde de kapitein met wezenlijke aandoening,\n\"en ik heb dat schip zoo lief, alsof het mijn vleesch en bloed\nware. Indien op uwe gewone schepen gevaren u omringen, indien men op\nzee het allereerst den indruk krijgt van een gevoel dat u naar den\nafgrond trekt, zooals Janssen het zoo nauwkeurig gezegd heeft, dan\nheeft de mensch in de Nautilus niets te vreezen; geen lek, want de\ndubbele huid heeft de sterkte van het ijzer; geen tuig, dat door het\nslingeren en stampen van het schip spoedig vernield is; geen zeilen,\nwelke de wind u voor den neus aan flarden scheurt; geen ketels, die\ndoor de hitte verteerd worden; geen brand, omdat het geheele schip\nvan ijzer en niet van hout gemaakt is, geen kolen, welke opraken,\nomdat electriciteit zijne grootste kracht uitmaakt; geen botsingen te\nvreezen, omdat het alleen in de diepten van de zee vaart; geen storm\nte weerstaan, omdat het schip eenige meters reeds onder de oppervlakte\neene volkomene stilte vindt! Dat is nu het schip bij uitnemendheid,\nmijnheer! En indien het waar is, dat de ingenieur meer vertrouwen in\nzijn vaartuig stelt dan de bouwmeester, en de bouwmeester meer dan\nde kapitein zelf, dan kunt gij begrijpen met welk een vertrouwen ik\nvoor mijn Nautilus bezield ben, als ik u zeg, dat ik er de kapitein,\nde ingenieur en de bouwmeester van ben.\"\n\nDe kapitein sprak met wegslepende welsprekendheid; het vuur van zijn\nblik, het levendige van zijne gebaren, maakten een ander mensch van\nhem. Ja, hij had zijn vaartuig lief, als een vader zijn kind. Maar\neene misschien onbescheiden vraag rees nu bij mij op, en ik kon die\nook niet terughouden.\n\n\"Zijt gij dan ingenieur, kapitein?\" vroeg ik.\n\n\"Ja, professor,\" antwoordde hij, \"Ik heb te Londen, te Parijs en te\nNew-York gestudeerd, toen ik nog op het land woonde.\"\n\n\"Maar hoe hebt gij in het geheim die wondervolle Nautilus kunnen\nbouwen?\"\n\n\"Elk gedeelte er van, mijnheer Aronnax, heb ik onder eene verkeerd\nopgegeven bestemming uit verschillende landen laten komen. De kiel\nis te Le Creuzot in Frankrijk gesmeed, de schroefstang bij Pen en\nCo. te Londen, de ijzeren pantserplaten bij Leard te Liverpool,\nde schroef bij Scott te Glasgow. De vergaderbakken zijn bij Cail en\nCo. te Parijs gesmeed, de machine bij Krupp te Essen, de spoor in de\nwerkplaatsen van Motala in Zweden; de juistheidsinstrumenten zijn van\nde gebroeders Hart te New-York, enz., en ieder van de leveranciers\nkreeg onder verschillende benamingen iets van mijn plan te zien.\"\n\n\"Maar toen die stukken gereed waren, moest gij die toch passen en in\nelkander zetten?\"\n\n\"Ik had mijne werf op een onbewoond eiland midden in den Oceaan. Mijne\nwerklieden, dat is te zeggen mijne dappere makkers, die ik onderricht\nen gevormd heb, hebben d\u00e1ar de Nautilus onder mijn toezicht gebouwd,\nen toen het vaartuig van stapel was geloopen, heeft het vuur elk spoor\nvan ons verblijf doen verdwijnen; ik geloof zelfs, dat als ik er toe\nin staat was geweest, ik het eiland in de lucht had laten springen.\"\n\n\"Ik begin te gelooven dat de kosten voor het bouwen van de Nautilus\nbuitensporig groot zijn geweest.\"\n\n\"Een ijzeren vaartuig, mijnheer Aronnax, kost 1125 franc per ton;\nde Nautilus meet 1500.2 ton: zij kost dus 1.687.725 [2] franken,\ndus zoowat vier of vijf millioen met alle kunstwerken en schatten,\nwelke zij bevat.\"\n\n\"Eene laatste vraag, kapitein.\"\n\n\"Vraag, mijnheer.\"\n\n\"Zijt gij dan z\u00f3o rijk?\"\n\n\"Ongeloofelijk rijk, mijnheer, ik zou zelfs zonder moeite de geheele\nnationale schuld van Frankrijk kunnen betalen!\"\n\nIk keek den zonderlingen man, die z\u00f3o sprak, strak aan; maakte hij ook\nmisbruik van mijn vertrouwen? De toekomst zou mij dit raadsel oplossen.\n\n\n\nHOOFDSTUK XIV\n\nDe zwarte stroom.\n\nMen berekent dat het water op den aardbol eene oppervlakte beslaat\nvan 3.751.322.76 vierkante myriameter of meer dan 37-1/2 millioen\nhectaren. De massa water wordt geschat op eene hoeveelheid, gelijk\naan het water dat alle rivieren der aarde gedurende 40,000 jaar\nzouden uitstorten. Gedurende de geologische tijdperken volgde het\ntijdperk van het water op dat van het vuur; eerst was er overal zee;\ntoen verschenen in het Silurische tijdvak langzamerhand bergtoppen;\neilanden kwamen boven, verdwenen soms onder de groote waterstroomen,\nkwamen op nieuw boven, vereenigden zich en vormden vaste landen,\nzooals wij die nu nog kennen; er was een bewoonbaar vast gedeelte\nontstaan, dat eene oppervlakte had van 132,987,377 vierkante kilometer\nof ruim 13,298 millioen hectaren. De vorm van dit land doet ons het\nwater in vijf groote wereldzee\u00ebn verdeelen: de Noordelijke IJszee,\nde Zuidelijke IJszee, den Indischen Oceaan, den Atlantischen Oceaan\nen de Stille Zuidzee; deze laatste strekt zich van het noorden naar\nhet zuiden tusschen de beide poolcirkels, en van het westen naar het\noosten tusschen Azi\u00eb en Amerika uit, over eene lengte van 145\u00b0. Het is\nde kalmste zee; men vindt er breede en langzame stroomen in; het verval\nis middelmatig, en er vallen overvloedige regens in. Zoodanig was de\nOceaan, welke mijn noodlot mij in de vreemdsoortigste omstandigheden\nzou doen doorreizen.\n\n\"Mijnheer de professor,\" zeide kapitein Nemo, \"als gij wilt, zullen\nwij eens poolshoogte van onze ligging nemen, en het punt van vertrek\nvoor deze reis bepalen; het is kwart voor twaalven, ik zal dus weder\nnaar de oppervlakte stijgen.\"\n\nDe kapitein drukte driemaal op een electriek klokje; de pompen dreven\nhet water uit de vergaarbakken; de naald van de manometer wees door\nverschil in drukking het stijgen van de Nautilus aan, tot dat alles\nstilstond.\n\n\"Wij zijn er,\" zeide de kapitein.\n\nIk ging naar de middeltrap die tot het plat voerde. Ik besteeg\nde metalen treden, en door het geopende luik kwam ik boven op de\nNautilus. Dit plat stak slechts 80 centimeter uit zee; de voor-\nen achtersteven van het vaartuig hadden zulk een vorm, dat men het\nvrij nauwkeurig met een lange sigaar kan vergelijken. Ik bemerkte\ndat de ijzeren platen even over elkander waren geschoven, en eenige\novereenkomst hadden met de schubben van eenig kruipend dier. Ik begreep\ndus vrij natuurlijk dat dit schip, niettegenstaande de beste kijkers,\naltijd voor een zeemonster gehouden werd.\n\nIn het midden van het plat stak de sloep, welke half in het schip\nverborgen was, eenigermate uit. Voor en achter bevonden zich twee\nkooien van middelmatige hoogte met schuine wanden, en voor een deel\ndoor groote lenzen gesloten; de eene kooi was voor den stuurman, die\nde Nautilus stuurde, in de andere schitterde het krachtige electrieke\nlicht, dat het schip op zijn weg verlichtte.\n\nDe zee was kalm en de hemel helder. Het lange vaartuig voelde\nnauwelijks iets van de zachte schommelingen van den Oceaan; een licht\noostewindje rimpelde het watervlak; de gezichteinder was zonder nevels\nen liet dus de beste opmetingen toe. Er was niets in het gezicht; geen\nklip, geen eiland, geen Abraham Lincoln, niets dan de oneindige ruimte.\n\nKapitein Nemo ging met zijn sextant in de hand de hoogte der zon\nopnemen, waardoor hij de breedte leerde kennen; hij wachtte eenige\nminuten, totdat de zon hare grootste hoogte bereikt had; terwijl\nhij zijne observati\u00ebn deed, bewoog zich geen enkele spier van zijn\nlichaam, en het instrument zou in de hand van een marmeren beeld niet\nonbeweeglijker hebben kunnen zijn.\n\n\"Middag,\" zeide hij.\n\nIk wierp een laatsten blik op die zee, welke eenigszins geelachtig\ngekleurd was door het zand van de Japansche kust, en ik ging weder\nnaar het salon.\n\nDaar berekende de kapitein de lengte, en zeide toen: \"Mijnheer Aronnax,\nwij zijn op 137\u00b0 15' westerlengte....\"\n\n\"Van welken meridiaan?\" vroeg ik driftig, hopende dat het antwoord\nvan den kapitein mij misschien zou doen gewaar worden, uit welk land\nhij afkomstig was.\n\n\"Mijnheer,\" antwoordde hij; \"ik heb verschillende chronometers, die\ngeregeld zijn naar de meridianen van Parijs, Greenwich en Washington;\nmaar ter uwer eere zal ik mij van dien van Parijs bedienen.\"\n\nDit antwoord liet mij even wijs. Ik boog en de kapitein vervolgde:\n\n\"137\u00b0 15' westerlengte van Parijs, 30\u00b0 7' noorderbreedte, dat is te\nzeggen op ongeveer 300 kilometer van de Japansche kust. Het is heden 8\nNovember des middags, dat onze onderzoekingstocht onder water begint.\"\n\n\"God beware ons,\" zeide ik.\n\n\"En nu, mijnheer de professor, laat ik u den tijd voor uwe studi\u00ebn;\nik heb gelast om O.N.O. te sturen op eene diepte van vijftig\nmeter. Hier hebt gij kaarten met groote punten, waarop gij onzen\nweg kunt volgen. Het salon is ter uwer beschikking, terwijl ik u de\nvergunning verzoek om mij te verwijderen.\"\n\nDe kapitein groette mij; ik bleef met mijne gedachten all\u00e9\u00e9n;\nik dacht slechts aan den kapitein van de Nautilus. Zou ik ooit\nte weten komen tot welke natie deze vreemdsoortige man behoorde,\ndie er zich op beroemde tot geene te behooren? Wie had dien haat\nbij hem opgewekt, welken hij aan de menschheid gezworen had, en\ndie hem misschien op vreeslijke wraak bedacht deed zijn? Was het\neen van die miskende geleerden, dien men volgens eene uitdrukking\nvan Koenraad \"verdriet had aangedaan,\" een nieuwerwetsche Galilei,\nof een van die wetenschappelijke mannen, zooals de Amerikaan Maury,\nwiens loopbaan door staatkundige omwentelingen was afgebroken? Ik\nkon het niet zeggen. Hij ontving mij, dien het toeval bij hem aan\nboord had gebracht, mij, wiens leven in zijne hand lag, koel, doch\ngastvrij; hij had evenwel nimmer mijne hem toegestoken hand aangevat,\nof mij de zijne toegestoken.\n\nIk bleef een uur in gepeins verzonken zitten, en zocht dien voor\nmij zoo geheimzinnigen sluier op te lichten. Daarop vestigde ik het\noog op de groote kaart, welke op de tafel lag uitgespreid, en zette\nden vinger op de plaats, waar de opgegeven breedte- en lengtegraden\nelkander kruisten.\n\nDe zee heeft stroomen als het vaste land; het zijn bijzondere\nstroomen, kenbaar aan hun warmtegraad, aan hunne kleur, en van welke\nde merkwaardigste den naam van Golfstroom draagt. De wetenschap heeft\nop den aardbol de richting van vijf hoofdstroomen aangewezen, \u00e9\u00e9n in\nhet noorden en \u00e9\u00e9n in het zuiden van den Atlantischen Oceaan, twee\nanderen in het noorden en zuiden van de Stille Zuidzee, en een vijfde\nin het zuiden van den Indischen Oceaan; zelfs is het waarschijnlijk,\ndat er een zesde in het noorden van diezelfde zee bestaan heeft,\ntoen de Kaspische zee en het meer Aral met de groote Aziatische meren\nverbonden, slechts eene groote uitgestrektheid water vormden.\n\nOp de plaats der wereldkaart, waarop ik den vinger hield, vertoonde\nzich \u00e9\u00e9n van die stroomen, de Kuroskivo der Japanneezen, de Zwarte\nstroom, welke, uit de golf van Bengalen komende, door de straat\nvan Malakka en langs de kust van Azi\u00eb stroomt, en dan in de Stille\nZuidzee zich met een bocht naar de Aleutische eilanden wendt; hij voert\nkamferboonen en andere Indische voortbrengselen met zich, en is door\nde helderblauwe kleur van zijn water duidelijk te onderscheiden van de\ngolven van den Oceaan. Dezen stroom zou de Nautilus volgen; ik volgde\ndien met het oog op de kaart, en zag hem zich in den oneindig grooten\nOceaan verliezen, zelfs voelde ik er mij reeds door medeslepen, toen\nNed Land en Koenraad de zaal binnentraden. Mijne wakkere lotgenooten\nbleven als versteend staan op het gezicht van zoovele wonderen,\nals hier opeen gestapeld lagen.\n\n\"Waar zijn wij?\"  riep Ned uit; \"in het museum te Quebec?\"\n\n\"Met mijnheers goedvinden zou ik eer zeggen, dat het bij ons in de\nGaleries de Zo\u00f6logie was,\" zeide Koenraad.\n\n\"Vrienden,\" antwoordde ik, terwijl ik hen wenkte om binnen te komen,\n\"gij zijt noch in Canada, noch in Frankrijk, maar aan boord van de\nNautilus, vijftig meter onder het oppervlak der zee.\"\n\n\"Ik moet mijnheer gelooven, omdat hij het verzekert,\" zeide Koenraad;\n\"maar op mijn woord, de zaal is zoo schoon, dat zij zelfs een Vlaming\nals mij verbaast.\"\n\n\"Verwonder u, mijn vriend, en kijk goed rond, want voor iemand, die\nzooveel liefhebberij in het rangschikken en in klassen indeelen heeft\nals gij, is hier werk in overvloed....\"\n\nIk behoefde hem niet aan te moedigen; de brave jongen boog zich over\nde glazen kasten en mompelde allerlei woorden en namen uit de taal der\nnatuurkenners: \"weekdieren, koppootigen, Gyproea. Madagascariensis,\"\nenz., alles door elkander.\n\nGedurende dien tijd vroeg Ned Land, die niets met schelpen ophad,\nmij naar mijn onderhoud met den kapitein; of ik ontdekt had wie hij\nwas, van waar hij kwam, waar hij heenging, naar welke diepte hij\nons medesleepte? Kortom, duizenden vragen, waarop ik zelfs den tijd\nniet had een antwoord te geven. Ik vertelde hem al wat ik wist, of\nliever wat ik niet wist en ik vroeg hem wat hij van zijn kant gezien\nof gehoord had.\n\n\"Niets gehoord of gezien,\" antwoordde hij: \"ik heb zelfs niemand van\nde equipage gezien; zou die misschien ook electriek zijn?\"\n\n\"Electriek!\"\n\n\"Waarachtig, men zou het haast gaan gelooven. Maar gij, mijnheer\nAronnax,\" vroeg Ned Land, die, zoo het scheen altijd bij zijn denkbeeld\nvan overrompeling bleef, \"zoudt gij niet kunnen zeggen, hoe sterk ze\nhier aan boord zijn: tien, twintig, vijftig, honderd?\"\n\n\"Ik kan u daarop geen antwoord geven. Geloof mij, laat voor het\noogenblik dat denkbeeld varen om u van de Nautilus meester te maken\nof te vluchten. Dit vaartuig is een van de grootste meesterstukken\nder nieuwere nijverheid, en het zou mij spijten als ik het niet gezien\nhad. Velen zouden zich in onzen toestand schikken, al ware het alleen\nmaar om te midden van al die wonderen rond te dolen, houdt u dus stil,\nen laat ons trachten te zien, wat rondom ons gebeurt.\"\n\n\"Zien!\" riep de harpoenier, \"maar men ziet niets, en zal nooit iets\nzien in die ijzeren gevangenis; wij varen in den blinde....\"\n\nToen Ned dit zeide, werd het eensklaps donker als de nacht. Het\nlicht aan de zoldering verdween, en wel zoo snel, dat mijne oogen er\npijnlijk door werden aangedaan, evenals dit geschiedt, wanneer men\nvan de diepste duisternis plotseling in het schitterendste licht komt.\n\nWij bleven verstomd staan, en bewogen ons niet, daar wij niet wisten\nwelke aangename of onaangename verrassing ons wachtte; doch een\nschuiven deed zich hooren; men zou gezegd hebben; dat de zijwanden\nvan de Nautilus in beweging kwamen.\n\n\"Dat is nu het einde van alles!\", zeide Ned.\n\n\"Orde van de Hydromedusen!\", mompelde Koen.\n\nPlotseling werd het dag aan weerszijden van de zaal door twee\novale openingen; het zeewater was helder verlicht door een stroom\nelectriek licht. Twee dikke glasschijven scheiden ons van de zee;\neerst sidderde ik op de gedachte, dat deze broze wanden konden breken,\nmaar stevige koperen stangen steunden het glas, en gaven daaraan een\nbijna onbeperkt weerstandsvermogen.\n\nDe zee was op een kilometer afstands rondom de Nautilus\nduidelijk zichtbaar. Welk een schouwspel! Welke pen zou dit\nkunnen beschrijven! Wie zou de uitwerking van het licht door deze\ndoorschijnende massa, en het zachte afnemen en verminderen daarvan\nin de diepten boven en beneden ons kunnen afschilderen? Men kent\nde doorschijnendheid der zee; men weet dat haar water helderder is\ndan bronwater: de minerale en organische bestanddeelen, welke er in\nopgelost zijn, vermeerderen die doorschijnendheid. In enkele gedeelten\nvan den Oceaan, bij de Antillen bijvoorbeeld, kan men op eene diepte\nvan 145 meter den zandigen bodem met bijzondere nauwkeurigheid zien,\nen zelfs schijnen de zonnestralen nog tot op eene diepte van 300 meter\ndoor te dringen. Maar in den stroom, waarin de Nautilus dreef, werd\nhet electriek licht in de diepte der zee zelve voortgebracht. Het\nwas geen verlicht water meer, maar een stroom van vloeibaar licht.\n\nAls men de veronderstelling van Erhemberg gelooven wil, dan zou er in\nde diepten der zee een phosphoresceerend licht bestaan, waardoor de\nnatuur aan de bewoners der zee een wonderlijk schouwspel bereid heeft;\nik kon dit een weinig beoordeelen door het duizendvoudige spelen van\nhet licht. Aan elke zijde had ik het gezicht op deze ondoorzochte\nafgronden; de duisternis van de zaal deed het licht buiten des te\nbeter uitkomen, en wij keken door de ramen alsof het de wanden van\neen zeer groot aquarium waren.\n\nDe Nautilus scheen zich niet te bewegen; het was omdat wij vaste\npunten voor ons oog misten. Somwijlen echter vlogen strepen waters\nmet buitengewone snelheid ons voorbij, waardoor wij konden zien,\ndat wij inderdaad zeer snel vooruitgingen.\n\nVerbaasd leunden wij op onze ellebogen voor het glas, zonder dat een\nonzer de stilte nog had afgebroken, toen Koenraad zeide:\n\n\"Gij wildet zien, vriend Ned, welnu, zie!\"\n\n\"Prachtig!\" zeide Ned, die zijn toorn en zijne ontvluchtingsplannen\nvergetende, zich onwillekeurig aangetrokken gevoelde; \"men zou er\nzelfs ver om willen reizen, om zulk een schouwspel te bewonderen.\"\n\n\"O!\" riep ik uit, \"nu begrijp ik het leven van dien man; hij heeft\nzich een wereld afzonderlijk gevormd, welke voor hem hare grootste\nwonderen bewaart!\"\n\n\"Maar waar zijn de visschen?\" merkte de harpoenier op, \"ik zie\ner geen.\"\n\n\"Wat gaat u dat aan, vriend Ned,\" antwoordde Koenraad, \"omdat gij ze\ntoch niet kent.\"\n\n\"Ik, een visscher!\" zeide Ned Land.\n\nEn daarop ontstond een soort van twistgesprek tusschen de beide\nvrienden, want beiden kenden visschen, maar ieder op verschillende\nwijze; Ned Land kende er wel onderscheid tusschen, doch Koenraad\nwist er zooveel te meer van, en nu hij de vriend van den harpoenier\ngeworden was, kon hij niet dulden, dat deze minder wist dan hij;\ndaarom zeide hij: \"Gij zijt een visschendooder, mijn vriend, een zeer\nhandig visscher; gij hebt eene groote menigte van die belangwekkende\ndieren gevangen; maar ik wed, dat gij niet weet hoe men ze in klassen\nverdeelt.\"\n\n\"Welzeker,\" antwoordde de harpoenier ernstig, \"in visschen die men eet,\nen die men niet eet!\"\n\n\"Dat is de onderscheiding van een vraat,\" antwoordde Koenraad; \"maar\nzeg mij eens of gij wel het onderscheid kent tusschen beenachtige en\nkraakbeenachtige visschen?\"\n\n\"Misschien wel, Koen.\"\n\n\"En de onderverdeeling van die beide groote klassen?\"\n\n\"Ik heb er nooit van gehoord,\" antwoordde Ned.\n\n\"Welnu, hoor mij aan en onthoud het,\" en daarop begon hij eene geleerde\nverhandeling over de visschen, waarbij de harpoenier allerlei uitroepen\ndeed hooren, die genoegzaam bewezen, dat hij al die geleerdheid van\nKoenraad al bijzonder weinig telde, en de visschen alleen uit het\noogpunt van eetbaarheid beschouwde. En toen Koenraad aan het einde van\nzijne dissertatie gekomen was, zeide hij: \"Ziet gij, mijn beste Ned,\nals gij dat alles nu weet, dan weet gij eigenlijk gezegd nog niets,\nwant de famili\u00ebn worden weer onderverdeeld in soorten, ondersoorten,\nverscheidenheden ....\"\n\n\"Welnu, vriend Koen,\" viel de harpoenier hem in de rede, terwijl hij\ntegen het raam leunde, \"daar heb je verscheidenheid genoeg.\"\n\n\"Ja, allerlei visschen,\" zeide Koenraad, \"men zou denken dat men voor\neen aquarium zat.\"\n\n\"Neen,\" voegde ik hem toe, \"want een aquarium is een kooi en hier\nzijn de visschen zoo vrij als vogels in de lucht.\"\n\n\"Welnu, vriend Koen, noem ze dan eens op, als gij kunt,\" vroeg\nNed Land.\n\n\"Ik?\" antwoordde Koenraad, \"daar ben ik niet toe in staat; dat is de\nzaak van mijn meester.\"\n\nEn inderdaad, die brave jongen was altijd met zijn klassen-indeeling\nin de weer, doch volstrekt geen natuurkenner; ik weet niet of hij wel\neen schelvisch van een schol had kunnen onderscheiden; kortom hij\nwas het tegendeel van Ned Land, die al de visschen zonder aarzelen\nopnoemde. Met hun beiden zouden zij een volmaakt ichthyoloog hebben\ngevormd.\n\nGedurende een paar uur trok een talloos heir van zeebewoners met de\nNautilus mede; zij sprongen en draaiden en speelden voor ons oog, dat\nhet een lust was, en wedijverden in schoonheid, glans en vlugheid;\nik herkende er de meeste soorten onder van de visschen, welke in\nden grooten Oceaan gevonden worden, groote en kleine, schoone en\nafschuwelijke, en daaronder somwijlen zeer zeldzame en prachtige\nexemplaren. Onze verbazing was voortdurend ten hoogste gespannen; onze\nuitroepen verminderden niet; Ned noemde de visschen op, en Koenraad\ndeelde ze in klassen in; ik was opgetogen op het gezicht van hunne\nbewegingen en de schoonheid hunner vormen. Nooit was mij het geluk te\nbeurt gevallen, die dieren levend en vrij in hun natuurlijk element\nte aanschouwen.\n\nIk zal al de verscheidenheden niet opnoemen, welke voorbij onze\nverbaasde blikken heenschoten; het was alles wat de Japansche en\nChineesche zee\u00ebn slechts opleverden. De visschen kwamen talrijker\ndan de vogels in de lucht op ons af, waarschijnlijk aangetrokken door\nhet schitterende electrieke licht.\n\nPlotseling werd het weder licht in de zaal, de wanden werden\ndichtgeschoven, en het betooverend gezicht verdween; maar nog lang\ndroomde ik, totdat mijn blik zich op de instrumenten aan den muur\nvestigde. Het kompas wees altijd eene noordoostelijke richting aan;\nde manometer gaf een druk aan van vijf atmosferen, dus eene diepte\nvan vijftig meter, en de electrieke log liet ons zien dat wij vijftien\nkilometer in het uur maakten.\n\nIk wachtte kapitein Nemo, maar hij kwam niet; de klok stond op vijf\nuur. Ned Land en Koenraad gingen naar hunne hut; ik naar mijne kamer;\nmijn middagmaal stond gereed; het bestond uit een overheerlijke\nschildpadsoep, verder uit een in boter gebakken barbeel, wiens\nlever afzonderlijk klaargemaakt een voortreffelijk eten opleverde,\nen uit eenige sneden van een gebraden grooten visch, waarvan de smaak\nlekkerder was dan van zalm.\n\nIk bracht den avond door met lezen, schrijven en mijmeren. Toen ik\nslaap kreeg ging ik naar bed en sliep gerust, terwijl de Nautilus\nden snellen Zwarten stroom volgde.\n\n\nHOOFDSTUK XV\n\nEene schriftelijke uitnoodiging.\n\nDen volgenden dag, 9 November, werd ik na een slaap van twaalf uur\nwakker. Koenraad kwam, volgens gewoonte, hooren of \"mijnheer goed\ngeslapen had,\" en zijne diensten aanbieden. Hij zeide dat zijn vriend\nNed nog lag te slapen, alsof hij zijn leven lang anders niets gedaan\nhad. Ik liet den braven jongen naar hartelust babbelen, zonder hem\nte antwoorden. Ik was afgetrokken door de voortdurende afwezigheid\nvan den kapitein, die sedert ons onderhoud van den vorigen dag niet\nweder verschenen was; ik hoopte hem in den loop van den dag terug\nte zien. Spoedig had ik mijne kleederen aan; de stof lokte menige\nopmerking van Koenraad uit; ik vertelde hem, dat zij gemaakt waren van\nde zijdeachtige draden, welke op een soort van schelpen langs de kusten\nder Middellandsche Zee gevonden worden; vroeger maakte men er schoone\nstoffen, kousen en handschoenen van, omdat de stof zeer zacht en warm\nis. De equipage van de Nautilus kon zich dus goedkoop kleeden, zonder\nter markt te gaan bij katoenplanters, schapen, of zijdewormen. Toen\nik aangekleed was ging ik naar de zaal, maar er was niemand.\n\nIk ging aan het bestudeeren van alle schatten, welke onder de glazen\nramen lagen opgestapeld; ik doorbladerde de groote herbariums, die\nopgevuld waren met de zeldzaamste zeeplanten welke hoewel gedroogd,\ntoch hare schoone kleuren hadden behouden.\n\nDe dag ging voorbij, zonder dat ik met een bezoek van den kapitein\nvereerd werd. De zijwanden der zaal gingen niet open, misschien omdat\nmen onzen smaak voor die schoone zaken niet bederven wilde. De richting\nvan de Nautilus was altijd nog N.O.t.O., de snelheid twaalf kilometer,\nde diepte tusschen de 50 en 60 meter.\n\nDen volgenden dag, 10 November, bracht ik even afgezonderd en verlaten\ndoor. Ik zag niemand van de equipage. Ned en Koenraad brachten het\ngrootste gedeelte van den dag met mij door; zij verwonderden zich over\nde onverklaarbare afwezigheid van den kapitein. Was de zonderlinge man\nziek, of wilde hij zijne plannen ten onzen opzichte wijzigen? Overigens\ngenoten wij, volgens Koenraad, geheel onze vrijheid en wij werden\nuitstekend gevoed. Onze gastheer hield zich nauwkeurig aan de\nvoorwaarden van onze overeenkomst; wij konden ons niet beklagen, en\nbovendien vonden wij in het zonderlinge van ons lot zulk eene schoone\nvergoeding, dat wij het recht nog niet hadden om hem te beschuldigen.\n\nDien dag begon ik het verhaal van mijne lotgevallen op te\nschrijven, waardoor ik ze nu met de grootste nauwkeurigheid kan\nmededeelen. Opmerkenswaardig was het dat ik op papier schreef,\nhetwelk uit zeegras gemaakt was.\n\nDen 11den November bemerkte ik 's morgens reeds zeer vroeg aan de\nversche lucht, welke de Nautilus doorstroomde, dat wij weder aan het\noppervlak der zee dreven, om onzen voorraad zuurstofhoudende lucht\nte vernieuwen. Ik ging naar de middeltrap en besteeg het plat. Het\nwas zes uur; het weer was mistig, de zee grauw, maar kalm, bijna\ngeen deining. Zou de kapitein, dien ik daar hoopte te ontmoeten,\nkomen? Ik zag slechts den stuurman in zijne glazen kooi. Ik ging\nzitten op de kiel der sloep, welke eenigszins uitstak, en ademde\nmet wellust de heerlijke zeelucht in. Langzamerhand trok de mist\nop door de werking der zonnestralen. De zonneschijf keek boven de\noosterkimmen uit; de zee werd vlammend rood gekleurd; de wolken,\nwelke hoog en zeer uit elkander gespreid waren, werden met wondervol\nafwisselende kleuren getint, en talrijke veeren kondigden wind aan\nvoor den geheelen dag, doch wat maakte wind uit voor de Nautilus,\ndie stormen zelfs niet konden verschrikken! Ik bewonderde dus dezen\nschoonen, vroolijken zonsopgang, toen ik iemand op het plat hoorde\nkomen. Ik wilde reeds den kapitein groeten, toen ik zag dat het zijn\ntweede stuurman was. Hij deed eenige schreden voorwaarts op het plat,\nzonder mij schijnbaar althans op te merken. Met een grooten kijker in\nde hand keek hij met een buitengewone aandacht naar alle punten van\nden gezichteinder; toen hij dit gedaan had, ging hij naar het luik, en\nsprak den volgenden volzin uit; ik heb dien onthouden, omdat hij alle\nmorgen onder dezelfde omstandigheden herhaald werd; hij luidde aldus;\n\"Nautron respoc lorni virch.\" Wat het beteekende zou ik niet kunnen\nzeggen. Toen de man dit gezegd had, ging hij weer naar beneden; ik\ndacht dat de Nautilus zijne onderzeesche vaart weder zou aanvangen;\nik ging dus naar het luik en kwam door de gang weder in mijne kamer.\n\nVijf dagen gingen aldus voorbij, zonder dat de toestand veranderde,\nIederen morgen ging ik op het plat; dezelfde volzin werd telkens\ndoor denzelfden persoon uitgesproken. De kapitein verscheen niet. Ik\nhad mijne partij gekozen om hem niet meer te zien, toen ik den 16den\nNovember met Ned en Koenraad in mijne kamer terugkeerende, op de tafel\neen brief aan mijn adres zag liggen. Ik brak dien met ongeduld open,\nhij was met eene duidelijke hand, doch met eenigszins gothische letters\ngeschreven: dit schrift herinnerde aan de hoogduitsche type.\n\nDeze brief luidde aldus:\n\n\"Aan den hoogleeraar Aronnax,\n\n\"aan boord van de Nautilus.\n\n\"16 November 1867.\n\n\"Kapitein Nemo noodigt mijnheer Aronnax uit voor eene jachtpartij,\nwelke morgen in de bosschen van het eiland Crespo zal plaats\nhebben. Hij hoopt dat niets hem zal verhinderen deze bij te wonen,\nterwijl hij met genoegen zien zal dat zijne beide makkers hem\nvergezellen.\n\n\"De kapitein van de Nautilus,\n\n\"Nemo.\"\n\n\n\"Eene jachtpartij!\" riep Ned.\n\n\"En in de bosschen van het eiland Crespo?\" voegde Koenraad er bij.\n\n\"Maar hij gaat dan toch aan land?\" hervatte Ned.\n\n\"Ik geloof dat dit vrij duidelijk is,\" zeide ik, den brief nog eens\nlezende.\n\n\"Welnu, wij moeten aannemen,\" zeide Ned. \"Als wij eens vasten grond\nonder de voeten hebben, dan zullen wij wel over een besluit raadplegen;\noverigens zal ik er niet rouwig om zijn, als ik eens eenige brokken\nversch wild tusschen de tanden krijg.\"\n\nIk trachtte niet eens eenig verband te vinden tusschen den duidelijken\nafkeer van kapitein Nemo voor eenig land, en zijne uitnoodiging tot\neene boschjacht, en antwoordde dus: \"Laat ons eerst eens zien wat\neiland Crespo is.\"\n\nIk bekeek de kaart en vond op 32\u00b0 40' N.B. en 167\u00b0 50' O.L. een\neilandje, dat in 1801 door kapitein Crespo terug gevonden werd,\nop oude Spaansche kaarten komt het voor als Racca de la Plata;\nhetwelk \"Zilverrots\" beteekent. Wij waren dus op ongeveer 1800\nkilometer verwijderd van de plaats, vanwaar wij waren uitgegaan,\nterwijl de Nautilus haar koers eenigszins gewijzigd had en ons naar\nhet zuidoosten voerde. Ik wees mijne lotgenooten deze kleine rots;\nwelke vergeten in 't midden van de Stille Zuidzee lag.\n\n\"Indien kapitein Nemo soms aan land gaat,\" zeide ik, \"dan kiest hij\nten minste eilanden die volkomen verlaten zijn.\"\n\nNed Land schudde het hoofd zonder te antwoorden, en ging met Koenraad\nweg. Na het souper, dat de hofmeester mij stilzwijgend en onverschillig\nals altijd voorzette, legde ik mij niet zonder eenige bezorgdheid\nte rusten.\n\nDen volgenden dag, 17 November, voelde ik bij mijn ontwaken, dat de\nNautilus onbeweeglijk stil lag; ik kleedde mij haastig aan, en ging\nnaar de zaal; daar wachtte mij kapitein Nemo. Hij stond op, groette\nmij, en vroeg of het ons aangenaam was hem te vergezellen. Daar hij\nniets zeide van zijne achtdaagsche afwezigheid; paste ik wel op er\nniet over te spreken, en antwoordde eenvoudig, dat mijne makkers en\nik gereed waren hem te volgen.\n\n\"All\u00e9\u00e9n mijnheer,\" voegde ik er bij, \"zij het mij vergund u eene\nvraag te doen.\"\n\n\"Ga uw gang, mijnheer Aronnax, en als ik haar kan beantwoorden,\nzal ik het doen.\"\n\n\"Welnu, kapitein, hoe komt het dan dat gij, die alle betrekking met\nhet land hebt afgebroken, bosschen op het eiland Crespo bezit?\"\n\n\"Mijnheer de professor,\" antwoordde de kapitein, \"de bosschen welke\nik bezit hebben licht, noch warmte van de zon noodig. Er zijn geen\nleeuwen of tijgers, geen panters of andere viervoetige dieren; ik ken\nze all\u00e9\u00e9n; zij groeien slechts voor mij; het zijn geene bosschen op\nhet land, maar onder de zee.\"\n\n\"Onderzeesche bosschen!\" riep ik uit.\n\n\"Zooals gij zegt, mijnheer.\"\n\n\"En gij wilt er mij in brengen?\"\n\n\"Juist.\"\n\n\"En te voet?\"\n\n\"Zelfs droogvoets.\"\n\n\"En op de jacht?\"\n\n\"Ja!\"\n\n\"Met het geweer in de hand?\"\n\n\"Met het geweer in de hand.\"\n\n\"Ik keek den kapitein van de Nautilus aan met een gezicht, dat alles\nbehalve vleiend voor zijn persoon was. Ik dacht dat zijne hersens\ngekrenkt waren, dat hij een aanval van waanzin gehad had, die acht\ndagen en dat die zelfs nog voortduurde. Het is jammer; ik had toch\nliever met zijne vreemdsoortige eigenaardigheden te doen, dan met\neen gek!\n\nWaarschijnlijk kon de kapitein deze gedachten duidelijk op mijn gelaat\nlezen, doch hij vergenoegde zich met mij te verzoeken hem te volgen,\nen ik deed dit als iemand die op alles voorbereid is. Wij kwamen in\nde eetzaal, waar het ontbijt gereed stond. \"Mijnheer Aronnax,\" zeide\nde kapitein, \"ik verzoek u met mij te willen ontbijten; dan kunnen\nwij op ons gemak praten. Ik heb u wel eene wandeling door de bosschen\nbeloofd, maar volstrekt niet gezegd dat gij daar eenige restauratie\nzoudt vinden. Ontbijt dus als iemand die eerst zeer laat dineeren zal.\"\n\nIk deed het maal eer aan; het bestond weder uit verschillende\nvischsoorten en zeeplanten. Wij dronken daarbij zuiver water, waarin\nik, op des kapiteins voorbeeld eenige droppels van een gistenden drank\nvoegde, welke op de Kamtschatdaalsche wijze uit een soort van zeewier\n(rhodomenia palmaea) bereid was. De kapitein at zonder een woord te\nspreken; toen hij gedaan had, zeide hij:\n\n\"Mijnheer de professor, toen ik u voorstelde om eene jacht in de\nbosschen van Crespo bij te wonen, hebt gij gemeend dat ik met mij\nzelven in tegenspraak was. Toen ik u vertelde dat er sprake was van\nonderzeesche bosschen, dacht gij dat ik gek was. Men moet de menschen\nnooit zoo lichtzinnig beoordeelen, mijnheer.\"\n\n\"Maar kapitein, gij zult toch niet gelooven, dat....\"\n\n\"Hoor mij aan, mijnheer, en gij zult kunnen beoordeelen of gij mij\nvoor gek, of in tegenspraak met mij zelven moet houden.\"\n\n\"Ik luister.\"\n\n\"Gij weet even goed als ik, mijnheer, dat de mensch onderwater leven\nkan als hij maar een voorraad lucht met zich mede voert. Bij werken\nonder water wordt den werkman, die een ondoordringbaar kleed aan,\nen een metalen helm op het hoofd heeft, lucht toegevoerd door middel\nvan perspompen en afvoerbuizen.\"\n\n\"Dat zijn scaphanders,\" zeide ik.\n\n\"Juist, maar op de door mij omschreven wijze is de mensch niet\nvrij, hij is vastgehecht aan de pomp, welke hem door eene buis van\ncaoutchouc lucht toevoert; het is als 't ware een keten, die hem aan\nhet land vasthecht, en indien wij op die wijze aan de Nautilus zaten\nvastgebonden zouden wij niet ver kunnen gaan.\"\n\n\"En hoe kunnen wij ons dan vrij bewegen?\" vroeg ik.\n\n\"Door het gebruik maken van het toestel van Rouquayrol en Denayrouze,\ndoor twee uwer landgenooten uitgevonden, maar dat ik voor mijn gebruik\ngewijzigd heb; daarmede zult gij u onder water kunnen wagen zonder\ndat gij daarvan iets nadeeligs ondervindt. Het is een bak van dik\ngeslagen ijzer, waarin ik de lucht onder eene drukking van vijftig\natmosferen te zamen pers; die bak wordt even als een ransel door een\npaar draagbanden op den rug vastgemaakt. Het bovenste gedeelte bevat\neene ruimte, waaruit de lucht, welke door kleppen wordt teruggehouden,\nniet anders dan onder hare gewone spanning kan ontsnappen. Aan het\ntoestel van Rouquayrol, zooals het gewoonlijk gebruikt wordt, zijn\ntwee buizen van caoutchouc verbonden, welke uit de beschreven ruimte\nnaar een soort van trechter loopen, waarin mond en neus vervat zijn;\nde eene dient om er levenslucht door in te ademen, de andere om de\nverbruikte lucht uit te ademen; de openingen van die buizen kan men\nnaar verkiezing met de tong openen of sluiten. Omdat ik, in de diepte\nder zee soms aan zeer groote drukking van het water boven mij ben\nblootgesteld, heb ik het hoofd met een koperen helm moeten omsluiten\nwaaraan de twee in- en uitademingsbuizen zijn vastgehecht.\"\n\n\"Juist, kapitein; maar de medegevoerde lucht moet, dunkt mij, spoedig\nverbruikt zijn, en zoodra zij nog maar 15 pCt. zuurstof bevat, is\nzij bedorven.\"\n\n\"Zonder twijfel, doch ik heb u gezegd, mijnheer Aronnax, dat de pompen\nvan de Nautilus de lucht onder verbazenden druk kunnen samenpersen,\nzoodat de ijzeren vergaarbak lucht genoeg bevat voor 9 of 10 uur.\"\n\n\"Ik heb niets meer te zeggen,\" antwoordde ik, \"alleen nog deze vraag:\nhoe krijgt gij licht op groote diepten?\"\n\n\"Met den klos van Ruhmkorff, mijnheer. Het eerste toestel draag\nik op den rug, het laatste aan den gordel. Het bestaat uit een\nBunsens element, dat ik met sodium vervaardig, hetwelk de zee\novervloedig oplevert. Een inductietoestel verzamelt de voortgebrachte\nelectriciteit, en brengt die in eene lantaarn van bijzonder maaksel.\n\n\"In die lantaarn is een glazen buis, welke koolstofgas bevat; als het\ntoestel in werking is, dan begint dit gas te lichten en geeft een\naanhoudenden en witten schijn; zoo adem, en zoo zie ik.\"\n\n\"Gij geeft op al mijne vragen zulke afdoende antwoorden, kapitein,\ndat ik niet meer durf te twijfelen. Doch als ik moet gelooven aan\nuwe toestellen van Rouquayrol en Ruhmkorff, dan twijfel ik toch nog\naan het geweer, waarmede gij mij wilt wapenen.\"\n\n\"Het is geen gewoon geweer met kruit en lood,\" antwoordde de kapitein.\n\n\"Is het dan een windgeweer?\"\n\n\"Zonder twijfel. Hoe wilt gij dat ik bij mij aan boord kruit maak,\ndaar ik salpeter, zwavel, noch kool bezit?\"\n\n\"Bovendien,\" zeide ik, \"gij zoudt een ontzaglijken weerstand moeten\noverwinnen om te schieten in de vloeistof, welke 855 maal dichter\ndan de lucht is.\"\n\n\"Dat zou geene afdoende reden zijn. Er zijn kanonnen door de Engelschen\nPhilippe Coles en Burley, door den Franschman Furcy; en door den\nItaliaan Landi uitgevonden en volmaakt, met een bijzonder stelsel van\nslot, waarmede men onder water kan schieten; doch ik herhaal het u,\nnu ik geen kruit heb, heb ik dit vervangen door samengeperste lucht,\nwelke de pompen van de Nautilus mij in overvloed verschaffen.\"\n\n\"Die lucht moet toch spoedig verbruikt zijn!\"\n\n\"Wat zou dat? Heb ik dan niet het toestel van Rouquayrol? Ik\nheb slechts een buis aan te schroeven en een kraan  open te\nmaken. Bovendien mijnheer Aronnax, zult gij zien, dat men bij die\nonderzeesche jachtpartijen weinig lucht en kogels noodig heeft.\"\n\n\"Toch dunkt mij, dat in die halve duisternis en in die slecht\ndoordringbare vloeistof een schot niet ver kan dragen of doodelijk\nzijn.\"\n\n\"Met dit geweer, mijnheer, zijn alle schoten doodelijk; zoodra een\ndier slechts hoe licht ook gewond is, valt het als van den bliksem\ngetroffen dood neder.\"\n\n\"Waarom?\"\n\n\"Omdat het geene gewone kogels zijn, maar kleine glazen bolletjes,\ndoor den Oostenrijkschen scheikundige Leniebrock uitgevonden, en\nwaarvan ik een aanzienlijken voorraad heb; zij zijn met ijzer omkleed,\nterwijl er een klein stukje lood aan bevestigd is; het zijn, als 't\nware, kleine Leidsche flesschen waarin de electriciteit tot op groote\nspanning is opeengehoopt. Bij den geringsten schok ontladen zij zich,\nen het dier, hoe groot het ook zij, valt onmiddellijk dood. Ik voeg\ner nog bij dat die kogeltjes niet grooter zijn dan hagel van No 4,\nen dat eene gewone geweerlading er een tiental kan bevatten.\"\n\n\"Ik maak geene opmerkingen meer,\" antwoordde ik opstaande, \"ik heb mijn\ngeweer slechts op te nemen; overigens ga ik, waar gij gaat, kapitein.\"\n\nNemo bracht mij naar het achterste gedeelte van de Nautilus; toen\nwij voorbij de hut van Ned Land en Koenraad gingen, riep ik hen\nom ons te volgen. Daarna kwamen wij in eene hut aan bakboordzijde,\ndicht bij de machinekamer, waar wij ons jachtkostuum moesten aandoen.\n\n\nHOOFDSTUK XIV\n\nJachtavonturen.\n\nDeze hut was letterlijk gesproken het arsenaal en de kleedkamer van\nde Nautilus. Een dozijn scaphanders hing langs de wanden en wachtte\nde wandelaars.\n\nToen Ned Land ze zag, toonde hij zichtbaar weerzin om er een aan\nte schieten.\n\n\"Maar mijn beste Ned,\" zeide ik hem, \"de bosschen van Crespo zijn\nslechts onderzeesche bosschen.\"\n\n\"Goed,\" mompelde de teleurgestelde harpoenier, die zijne droomen van\nversch vleesch in rook zag verdwijnen. \"Gaat gij die dingen aantrekken,\nmijnheer Aronnax?\"\n\n\"Ik moet wel, Ned.\"\n\n\"Gij kunt doen wat gij wilt, mijnheer,\" antwoordde de harpoenier,\nterwijl hij de schouders ophaalde, \"maar wat mij aangaat, buiten\nnoodzaak steek er nooit een vin in.\"\n\n\"Men zal u niet noodzaken, Ned,\" zeide de kapitein.\n\n\"En zal Koen zich wagen?\" vroeg Ned.\n\n\"Wel zeker, ik volg mijnheer, waar hij ook gaat,\" antwoordde Koenraad.\n\nOp bevel des kapiteins, kwamen twee matrozen ons helpen om die zware\nondoordringbare kleederen aan trekken. Zij waren van caoutchouc\nzonder naad, en zoo gemaakt dat zij eene aanzienlijke drukking konden\nlijden; het was als het ware eene buigzame en sterke wapenrusting,\nde kleederen vormden broek en buis aan elkander; de broek eindigde\nin zware schoenen met dikke looden zolen. Het buis was van binnen\ngevoerd met koperen banden, opdat de borst en dus de ademhaling vrij\nzou blijven; de mouwen eindigden in buigzame handschoenen, welke de\nbeweging der hand in geenen deele hinderden.\n\nDeze volmaakte scaphanders verschilden, zooals men ziet hemelsbreed\nvan die gebrekkige duikertoestellen, welke in de 18e eeuw uitgevonden\nen zoo geprezen werden.\n\nDe kapitein, een van zijn volk, een soort van Hercules, die eene\nverbazende kracht moest bezitten, Koenraad en ik hadden weldra de\nscaphanders aan. Wij behoefden nog slechts den koperen helm op te\nzetten, doch voor ik dit deed, vroeg ik den kapitein verlof om de\ngeweren eens te zien, welke wij mede zouden nemen. Een van de matrozen\ngaf mij daarop een geweer, welks kolf van staal gemaakt, geheel hol\nen vrij groot was. Dit was de bewaarplaats van samengeperste lucht,\nwelke door een klep, die met eene veer in beweging werd gebracht, in\nden loop ontsnappen kon. In de kolf was ook een kogeldoosje, dat een\ntwintigtal electrieke kogeltjes bevatte, welke eveneens door middel\neener veer van zelf in den loop konden worden gebracht; als er een\nschot gelost was, kon men dus aanstonds weer schieten.\n\n\"Dit wapen is volmaakt en gemakkelijk te hanteeren, kapitein,\"\nzeide ik.\n\n\"Ik verlang om het te gebruiken. Maar hoe zullen wij in zee komen?\"\n\n\"Op dit oogenblik, mijnheer de professor, ligt de Nautilus tien meter\nonder water, en wij behoeven slechts te gaan.\"\n\n\"Maar hoe komen wij er uit?\"\n\n\"Dat zult gij zien.\"\n\nDe kapitein zette zijn helm op, welk voorbeeld Koen en ik volgden,\nterwijl wij nog hoorden dat de harpoenier ons spottenderwijze een\ngoede jacht toewenschte. Ons kleed eindigde van boven in een koperen\nkraag, waarop de helm kon worden vastgeschroefd. Drie gaten met dik\nglas voorzien lieten het uitzicht naar alle kanten vrij, als men het\nhoofd binnen den helm slechts omdraaide. Zoodra de helm vast zat,\nbegon het toestel van Rouquayrol, dat ik op den rug had, te werken,\nen wat mij aangaat, ik ademde geheel vrij. Met de lamp aan den\ngordel en het geweer in de hand was ik gereed om te vertrekken;\nmaar om ronduit te spreken in die zware kleederen opgesloten en\ndoor mijn looden zolen als aan den grond genageld, kon ik onmogelijk\neen stap doen. Dit was evenwel voorzien, en ik voelde mij naar een\nklein vertrek naast de kleedkamer voortduwen. Mijne makkers volgden\nmij evenzoo voortgetrokken. Ik hoorde een met sluitstukken voorziene\ndeur achter ons dicht gaan, en eene diepe duisternis omringde ons. Na\neenige minuten hoorde ik een scherp gefluit; ik voelde iets kouds\nlangs mijne beenen naar boven stijgen; ik begreep dat men door\neene kraan het zeewater in dit vertrek liet dringen, en weldra was\nde ruimte er geheel mede gevuld; toen opende zich een tweede deur,\nwelke op zijde in de Nautilus gemaakt was; een schemerlicht omgaf ons,\nen weinige oogenblikken later stonden wij op den bodem der zee.\n\nEn hoe zou ik nu den indruk kunnen weergeven van die wandeling onder\nwater? Woorden zijn onmachtig om zulke wonderen te vertellen! Als\nhet penseel zelfs niet in staat is om het schoone van het vloeibare\nelement te schilderen, hoe zou de pen het dan kunnen doen?\n\nDe kapitein liep vooruit, en zijn makker volgde ons op eenige\nschreden afstands. Koen en ik bleven dicht bij elkander, alsof wij\ndoor onze helmen heen met elkander hadden kunnen praten. Ik voelde\nniets meer van de zwaarte van kleederen, schoeisel, luchtbak of helm,\nwaarin mijn hoofd ronddraaide als een amandel in haar bast. Al die\nvoorwerpen verloren een gedeelte van hun gewicht, gelijkstaande met\nde massa water welke zij verplaatsen, zoodat ik gelegenheid had om de\nvoortreffelijkheid der wet van Archimedes te ondervinden. Ik was geen\nwerkeloos lichaam, maar genoot integendeel een betrekkelijk groote\nvrijheid in mijne bewegingen.\n\nDe kracht van het licht, dat den grond tot op tien meter onder water\nbescheen, verwonderde mij; de zonnestralen drongen gemakkelijk door,\nen losten de kleur van het zeewater op; ik onderscheidde voorwerpen\nop honderd meter afstand; wat verder lag werd onduidelijk door tinten\nen ultramarijn, en nog verder verloor het zich in een ondoorschijnend\nblauw, dat eindigde in een zeker duister. Het water, dat mij omringde,\nwas inderdaad slechts eene soort van lucht, wel dichter dan de aardsche\ndampkring, doch even doorschijnend. Boven mij zag ik het kalme zeevlak.\n\nWij gingen over een gelijken bodem van fijn zand, waarin geene rimpels\nwaren, zooals men dat op het strand door de branding ziet gebeuren. Die\nhagelwitte grond kaatste de zonnestralen met verwonderlijke helderheid\nterug. Van daar dat krachtige licht, dat in alle deelen der zee\ndoordrong. Ik betwijfel het of men mij zal gelooven als ik verzeker,\ndat ik op eene diepte van tien meter even helder zag als in het\nvolle daglicht.\n\nGedurende een kwartier liep ik over dat witte zand, hetwelk met\nmillioenen kleine schelpen bezaaid was. Langzamerhand verdween de\nNautilus, welke op eene langwerpige klip geleek, uit het gezicht;\nmaar als het donker werd zou de electrieke lantaarn door haar helder\nlicht ons den weg naar boord aanwijzen.\n\nWij gingen echter steeds voort, en de uitgestrekte zandvlakte scheen\ngrenzeloos te zijn; met de hand joeg ik nu en dan het water voor\nmij uit, hetwelk zich echter terstond achter mij sloot, terwijl de\nindruk van mijne voetstappen door den druk van het water aanstonds\nwerd uitgewischt.\n\nWeldra begon ik eenige voorwerpen te zien, welker vorm door den afstand\nnog niet duidelijk was geweest. Ik herkende prachtige rotsen met de\nschoonste zo\u00f6phyten bedekt, doch daarbij trof mij eene zonderlinge\nuitwerking van het licht. Het was toen ongeveer tien uur in den\nmorgen. De stralen der zon vielen vrij schuin op zee, het licht\nwerd door terugkaatsing, evenals wanneer het door een prisma valt,\nontbonden, zoodat bloemen, rotsen, planten, schelpen, polypen, kortom\nalles met de zeven kleuren van het zonnespectrum schitterde. Het\nwas een wonder, verrukkelijk voor het oog, die dooreenmenging en\nschakeering van kleuren, een ware kaleidoskoop van groen, geel,\noranje, paarsch, blauw, in een woord het geheele palet van een dollen\nschilder! Hoezeer speet het mij, dat ik aan Koenraad mijne levendige\nindrukken niet kon mededeelen, en dat ik met hem niet kon wedijveren\nin uitroepen van verbazing! Waarom kon ik niet, evenals kapitein\nNemo met zijn makker, door teekens mijne gedachten mededeelen! Bij\ngebrek aan beter praatte ik dus maar tot mij zelven; ik schreeuwde\nin de koperen doos, waarin mijn hoofd besloten was, en gebruikte,\nmet mijne ijdele woorden mogelijk meer lucht dan ik mocht.\n\nKoenraad was bij dit prachtig schouwspel evenals ik blijven stilstaan;\nzeker was die brave jongen bij die massa zo\u00f6phyten en molusken weder\naan het rangschikken; duizenden soorten van planten en dieren toch\nlagen op den bodem, en het speet mij telkens als ik schoone exemplaren\ner van plattrapte; doch wij moesten vooruit; wij gingen te midden\nvan al die wonderen voort, ik mocht mij nauwelijks een oogenblik\nophouden, want ik volgde den kapitein, die mij telkens met een wenk\nriep. Weldra veranderde de aard van den bodem; op de zandvlakte\nvolgde een laag kleverige modder, die uit kalkschelpen ontstaan was;\ndaarop gingen wij door eene weide van zeegras en zwamplanten van\nwonderlijke groeikracht. Deze dichtbegroeide perken waren zacht om\nop te loopen, en konden met de zachtste, door menschenhanden geweven\ntapijten wedijveren. Maar terwijl het groen onder onze voeten zich\nuitspreidde, was het ook boven ons hoofd te vinden; er vormde zich\nnu en dan als een prieel van zeeplanten, welke allen tot de grassen\nbehoorden, waarvan men meer dan duizend soorten kent; de kleuren der\nplanten waren ook verschillend, waarbij ik opmerkte, dat de groene\nplanten meer tot de oppervlakte der zee naderden, terwijl de roode\nop eene middelmatige diepte, en de zwarte of bruine in de grootste\ndiepten van den Oceaan gevonden werden.\n\nWij hadden voor ongeveer anderhalf uur de Nautilus verlaten;\nhet was bij twaalven; ik bemerkte het aan den loodrechten stand\nder zonnestralen, welke niet meer gebroken werden. Het wondervolle\nkleurenspel verdween langzamerhand; wij liepen met regelmatigen tred,\nhetwelk met wonderbare duidelijkheid op den bodem weerklonk. Het minste\ngeluid werd met eene snelheid overgeplant, waaraan men op aarde niet\ngewoon is; inderdaad geleidt het water het geluid beter dan de lucht,\nen het plant zich met viervoudige snelheid voort.\n\nOp dit oogenblik daalde de bodem vrij snel; het licht verminderde. Wij\nbereikten eene diepte van honderd meter, en liepen onder eene drukking\nvan tien atmosferen; doch mijne kleeding was zoo gemaakt dat ik van\ndie drukking niets gevoelde; alleen bemerkte ik zekere belemmering in\nhet gebruik mijner vingers, doch dit verdween spoedig, en hoewel ik\nvermoeid moest zijn van eene wandeling van twee uur in eene kleeding,\nwaaraan ik z\u00f3o weinig gewoon was, gevoelde ik daarvan bijna niets. Door\nhet water geholpen, kon ik mij met bijzonder gemak bewegen.\n\nOp deze diepte van honderd meter zag ik de zonnestralen nog, maar\nzwak. Op den helderen glans was eene rosachtige schemering gevolgd,\nzoo wat gelijkende op iets dat tusschen dag en nacht in was. Toch\nzagen wij nog genoeg om voort te kunnen gaan, en het was nog niet\nnoodig om onze lichttoestellen in werking te brengen.\n\nOp dit oogenblik stond kapitein Nemo stil; hij wachtte tot dat ik\nbij hem was, en toen wees hij mij met den vinger eene donkere massa,\nwelke op kleinen afstand in de schemering te zien was.\n\n\"Dit is het bosch van het eiland Crespo,\" dacht ik, en ik bedroog\nmij niet.\n\n\n\nHOOFDSTUK XVII\n\nEen onderzeesch woud.\n\nEindelijk waren wij aan den rand gekomen van het woud, dat zeker een\nder schoonsten was van het uitgestrekte gebied van kapitein Nemo. Hij\nbeschouwde het als het zijne, en matigde zich dezelfde rechten daarover\naan als de eerste menschen in de eerste tijden na de schepping op\nalles hadden. Wie zou hem bovendien het bezit van dit onderzeesche\ngebied betwist hebben? Welk ander zou even stoutmoedig als hij met\nde bijl in de hand het sombere woud zijn komen ontginnen?\n\nDit woud bestond uit groote boomplanten, en zoodra wij er in waren\ndoorgedrongen, werd mijn blik getroffen door den zonderlingen stand\nder takken, iets wat ik nog niet had opgemerkt.\n\nGeen van de grassoorten, welke den grond bedekten, geen van de\ntakken, welke uit de struiken te voorschijn groeiden, was bochtig\nof krom, of strekte zich horizontaal uit. Alles rees lijnrecht naar\nhet zeeoppervlak; geen sprietjes, geen takjes, zoo dun, of zij waren\nrecht als ijzeren staven en draden. Het zeewier en het riet groeiden\nlijnrecht naar boven; als ik ze met de hand op zijde duwde, hernamen\ndie planten onmiddellijk haar vorigen stand. Hier scheen het rijk\nvan de rechtstandigheid te zijn.\n\nWeldra raakte ik gewoon aan dien zonderlingen stand der gewassen,\nevenals aan de betrekkelijke duisternis, welke ons omringde. De grond\nin het woud was met scherpe blokken bezaaid, welke wij moeielijk\nkonden vermijden. De onderzeesche flora scheen mij hier vrij volledig\nte zijn en zelfs rijker dan zij het in noordelijke of keerkringsstreken\nwas. Doch gedurende eenige minuten warde ik planten en dieren dooreen;\nen wie zou zich daarin niet bedrogen hebben, daar de fauna en de\nflora elkander in die onderzeesche wereld zoo nabij komen.\n\nIk zag dat al die voortbrengselen van het plantenrijk slechts even\naan de oppervlakte van den bodem gehecht waren; zonder wortels, bijna\nniet samenhangend met het harde lichaam dat haar ondersteunt, vragen\nzij aan zand of steen, aan schelp of hoorn slechts een steunpunt en\ngeen levenskracht; die planten groeien slechts uit zich zelf, en het\nbeginsel van haar bestaan is te vinden in dit water dat ze ondersteunt\nen voedt. De meeste planten hadden in plaats van bladeren, langwerpige\nstelen van grilligen vorm, die slechts met bepaalde kleuren versierd\nwaren, namelijk het rozenrood, karmijn, groen, de olijf kleur, het vaal\nen bruin. Rondom ons groeide en bloeide de grootste verscheidenheid van\nplanten en zo\u00f6phyten, waarbij het mij duidelijk werd waarom een geestig\nnatuuronderzoeker eens kon uitroepen: \"Zonderlinge tegenstrijdigheid,\nwonderlijk element, waarin het dierenrijk bloemen voortbrengt, en\nhet plantenrijk geen bloemen heeft!\"\n\nTegen \u00e9\u00e9n uur gaf de kapitein een teeken om halt te houden. Ik was\ner zeer blijde om, en wij strekten ons onder een soort van prieel\nop den grond uit. Dit oogenblik rust scheen mij heerlijk toe; wij\nmisten slechts het genoegen om met elkander te kunnen praten; maar\ndit was onmogelijk; ik kwam met mijn grooten koperen helm slechts\neven tegen dien van Koenraad aan; ik zag de oogen van den braven\njongen glinsteren van genoegen, terwijl hij ten teeken van vreugde\nzich in zijn kap op de dwaaste wijze bewoog.\n\nNa vier uur gewandeld te hebben, was ik verwonderd geen ergen honger\nte gevoelen. Waardoor deze zonderbare toestand van de maag ontstond,\nzou ik niet kunnen zeggen; maar daarentegen had ik een onoverkomelijken\nlust tot slapen, zooals dit met alle duikers het geval is. Mijne oogen\nsloten zich weldra, en ik viel in een diepen slaap, welken de beweging\nvan het loopen all\u00e9\u00e9n had kunnen beletten. Kapitein Nemo en zijn makker\nstrekten zich ook op den grond uit en gaven ons derhalve het voorbeeld.\n\nHoe lang ik bleef slapen, kan ik niet zeggen; doch toen ik wakker werd,\nscheen het mij toe, dat de zon naar den gezichteinder neigde. Kapitein\nNemo was reeds opgestaan en ik begon mij uit te rekken, toen eene\nonverwachte verschijning mij eensklaps overeind joeg.\n\nOp eenige schreden afstands keek eene monsterachtige zeespin van een\nmeter hoog mij met hare loensche oogen aan, gereed om zich op mij\nte werpen. Hoewel mijn kleed dik genoeg was om mij tegen den beet\nvan dit dier te beveiligen, kon ik eene beweging van afgrijzen niet\nonderdrukken. Koenraad en de matroos van de Nautilus werden op dat\noogenblik wakker. De kapitein wees zijnen makker het afschuwelijke\nbeest, dat door een kolfslag werd geveld, en ik zag het monster de\nafgrijselijke pooten in vreeselijke stuiptrekkingen wringen.\n\nDeze ontmoeting deed mij er op bedacht zijn dat andere, vrij\nwat verschrikkelijker dieren deze diepte bewoonden, en dat mijn\nscaphander mij niet altijd tegen hen zou beveiligen. Ik had er tot\nop dit oogenblik niet over gedacht, maar besloot op mijne hoede te\nzijn. Overigens veronderstelde ik, dat deze rust het einde onzer\nwandeling aanwees, maar ik bedroog mij, en in plaats van naar de\nNautilus terug te keeren, vervolgde de kapitein zijn stoutmoedigen\ntocht.\n\nDe bodem helde voortdurend, zoodat wij nog grooter diepten bereikten;\nhet zal omstreeks drie uur geweest zijn, toen wij in eene nauwe\nvallei tusschen twee steile rotswanden op ongeveer 150 meter diepte\nkwamen. Beschermd door de voortreffelijkheid onzer kleeding en\ntoestellen, waren wij dus 90 meter dieper afgedaald, dan de natuur tot\nnog toe den mensch bij zijn onderzoek van de zee had veroorloofd. Ik\nzeg 150 meter, hoewel ik dit met geen enkel werktuig kan bewijzen;\nmaar ik weet, dat zelfs in het helderste zeewater de zonnestralen niet\ndieper kunnen doordringen. En juist nu begon hier ondoordringbare\nduisternis te heerschen. Op geen tien pas afstands konden wij eenig\nvoorwerp onderscheiden; ik liep dus op den tast, toen ik plotseling een\nvrij scherp wit licht zag schitteren. De kapitein had zijn electriek\ntoestel in werking gebracht; zijn makker volgde zijn voorbeeld,\nevenals Koenraad en ik; door een schroefje om te draaien, bracht ik\nde klos met de glazen buis in gemeenschap, en de zee werd door onze\nvier lantaarns in een omtrek van 25 meter helder verlicht.\n\nKapitein Nemo drong steeds dieper voorwaarts in het sombere woud,\nwaar de plantengroei langzamerhand zeldzamer werd; ik merkte op dat\nde planten eerder ophielden dan de dieren, en dat, terwijl de bodem\nbijna geheel zonder plantentooi was, er een groot aantal dieren van\nallerhande soort door elkander krioelde.\n\nOnder het voortgaan dacht ik dat onze lampen eenige bewoners dier\nsombere diepten naar ons toe moesten lokken; maar als zij ons al\nnaderden, bleven zij toch op een te grooten afstand om er jacht op te\nmaken. Verscheiden malen zag ik kapitein Nemo aanleggen, maar telkens\nliet hij het geweer weder zakken en vervolgde zijne wandeling.\n\nEindelijk omstreeks vier uur waren wij aan het einde van onzen\nmerkwaardigen tocht. Een muur van schoone rotsen van indrukwekkende\ngedaante verhief zich voor ons reusachtige blokken graniet waren\nhier op elkander gestapeld, met vele donkere holen daartusschen,\ndoch nergens was eene plaats te vinden, waar die rotsmuur bestegen\nkon worden. Het waren de grondvesten van het eiland Crespo; hier was\ndus land. De kapitein hield plotseling stil; door eene beweging met\nde hand gebood hij ons hetzelfde te doen en hoe begeerig ik ook was\nom over of om dien rotswand heen te komen, zoo moest ik toch blijven\nstaan. Hier eindigde het gebied van kapitein Nemo; hij wilde niet\nverder gaan; deed hij het, dan kwam hij op een gedeelte van den\naardbol, dat hij niet meer wilde betreden.\n\nOnze terugtocht ving aan; de kapitein stelde zich weder aan ons hoofd,\nen vervolgde steeds zonder aarzelen zijn weg. Ik meende op te merken,\ndat wij niet denzelfden weg volgden als straks om de Nautilus weder\nte bereiken; deze nieuwe weg, die vrij steil, en daardoor zeer\nmoeielijk was, bracht ons spoediger naar de oppervlakte der zee;\nevenwel was dit stijgen niet zoo snel, dat de druk van het water\ndaardoor plotseling verminderde, waaruit anders nadeelen voor ons\nlichaam konden ontstaan, zooals maar al te dikwijls bij duikers\nhet geval is. Het daglicht verscheen weder en werd sterker, doch\ndaar de zon ten ondergang neigde, schitterden de voorwerpen door de\nstraalbreking op nieuw in schoone kleurenpracht.\n\nOp tien meter diepte gingen wij midden door een zwerm kleine visschen\nvan allerhande soort, veel talrijker dan de vogels in de lucht, en\nook vlugger, doch geen enkel stuk waterwild, dat een schot waard was,\nhad zich nog aan ons voorgedaan, toen ik den kapitein plotseling\nzijn geweer zag aanleggen en daarmede tusschen de waterplanten een\nbeweegbaar voorwerp volgen. Het schot ging af, ik hoorde een licht\ngesis, en als door den bliksem getroffen viel op eenige passen v\u00f3or\nons een dier neder.\n\nHet was een prachtige zeeotter, het eenige viervoetige dier dat\nbepaald de zee bewoont. Het dier was anderhalven meter lang, en\nwaarschijnlijk zeer kostbaar; het vel was op den rug kastanjebruin\nen aan den buik zilverwit; het was eene prachtige huid, welke op\nde Russische en Chineesche markten zeer gezocht zou zijn geweest;\nik schatte die vacht om hare fijnheid en glans ten minste op 2000\nfrank. Ik bekeek dit zonderlinge zoogdier nauwkeurig; het had een\nronden kop, korte oortjes, ronde oogen, witte snorren, zooals van een\nkat, aan de pooten zwemvliezen en nagels, en een dikken staart. Dit\nkostbare vleeschvretende dier, waarop de visschers fel jacht maken,\nwordt hoe langer hoe zeldzamer, en huist thans voornamelijk in de\nnoordelijke streken van den Grooten Oceaan, waar het mogelijk weldra\ngeheel zal uitsterven.\n\nDe matroos van de Nautilus nam het dier op, hing het over den schouder\nen wij vervolgden onzen weg.\n\nGedurende een uur hadden wij eene zandvlakte voor ons; er waren\nsomwijlen hoogten in, die de oppervlakte der zee tot op twee meter\nnaderden. Dan zag ik boven ons hoofd ons beeld zeer nauwkeurig\nteruggekaatst doch natuurlijk onderste boven; het was een troepje dat\nonze bewegingen en gebaren volkomen nabootste, doch het ging met de\nbeenen in de lucht en het hoofd naar beneden voorwaarts.\n\nEen ander verschijnsel was, dat ik dikwijls dikke wolken zeer snel\nover ons heen meende te zien drijven; maar toen ik daar over nadacht,\nbegreep ik, dat die wolken slechts ontstonden door de zware golven,\nwier met schuim bedekte koppen ik uit elkander zag stuiven. Zelfs\nbemerkte ik van tijd tot tijd het snelle voorbijvliegen van groote\nvogels, welke over het watervlak schoren.\n\nBij die gelegenheid was ik getuige van een der schoonste schoten,\nwelke ooit een jagershart hebben doen kloppen. Een groote vogel\nmet breede vlucht dreef voor den wind op ons af. De makker van\nden kapitein legde aan en schoot, toen de vogel nog op eenige meter\nboven de oppervlakte was; het dier viel getroffen neder dicht bij den\nbehendigen schutter, die zich van zijn buit meester maakte; het was\neen albatros van de schoonste soort. Onze tocht was door dit voorval\nniet opgehouden; gedurende twee uur gingen wij over zandvlakten, of\nweiden van zeegras, waar het loopen moeielijk viel. Om de waarheid\nte zeggen, ik kon niet meer, toen ik op een halven kilometer afstand\neen flauw licht in de duisternis zag schemeren. Het was de lantaarn\nvan de Nautilus; binnen twintig minuten moesten wij aan boord zijn,\nen daar zou ik weder vrij kunnen ademhalen, want het scheen mij toe,\ndat mijn toestel mij slechts zeer weinig zuurstofhoudende lucht meer\ntoevoerde. Ik rekende evenwel buiten eene ontmoeting, welke onze\nkomst aan boord eenigermate vertraagde.\n\nIk was ongeveer twintig pas achtergebleven, toen ik den kapitein\nplotseling naar mij zag toekomen. Met zijne krachtige hand drukte\nhij mij op den grond, zooals zijn metgezel het Koenraad deed. Eerst\nwist ik niet wat van dien plotselingen aanval te denken, doch werd\ngerust gesteld, toen ik zag dat de kapitein naast mij ging liggen en\nonbeweeglijk bleef. Zoo lagen wij achter een bos zeegras uitgestrekt,\ntoen ik het hoofd eens even ophief, en eene verbazend groote gedaante\nmet veel geplas over ons zag heengaan, welke een lichtglans van\nzich gaf. Mijn bloed stolde mij in de aderen, want ik had de groote\nhaaien herkend, welke ons bedreigden. Het waren een paar tintoreas,\nvreeselijke zeemonsters met grooten staart, en een dof en glazig oog,\ndie uit de gaatjes rondom hun bek eene lichtende stof afscheidden. Het\nzijn monsterachtige lichtvliegen, die een mensch tusschen hunne ijzeren\nkaken in eens verpletteren! Ik weet niet of Koenraad bezig was ze\nin eene zekere klasse te ordenen, doch ik bekeek, wat mij aangaat,\nhun zilverkleurigen buik, hun vreeselijken muil, vol scherpe tanden,\nminder met een wetenschappelijk doel; en ik deed het eerder als\nslachtoffer dan als natuuronderzoeker.\n\nGelukkig zien die vraatzuchtige dieren zeer slecht. Zij zwommen\nvoorbij, zonder ons te zien, waarbij zij met hunne bruinachtige\nzwemvliezen rakelings over ons heen gingen, zoodat wij als door een\nwonder aan een gevaar ontsnapten, dat zeker veel erger was dan de\nontmoeting met een tijger in het dichtste van het woud.\n\nEen half uur daarna bereikten wij, door het electrieke licht van\nde Nautilus geleid, het vaartuig. De buitendeur was open gebleven,\nen de kapitein sloot haar zoodra wij binnen waren; daarna drukte hij\nop een knop; ik hoorde de pompen in het vaartuig zich in beweging\nstellen, ik voelde het water rondom mij weg loopen, en binnen weinige\noogenblikken was de cel ledig; de binnendeur werd open gedaan en wij\ntraden de kleedkamer binnen. Daar werden wij niet zonder moeite van\nonze scaphanders bevrijd, en dood af, van vermoeienis en slaap bijna\nin elkander zakkende, ging ik naar mijne hut nog verbaasd over den\nwondervollen tocht in de diepten der zee.\n\n\nHOOFDSTUK XVIII\n\nDe Stille Zuidzee.\n\nDen volgenden dag, 18 November, was ik van mijne vermoeienis van\nden vorigen dag geheel bekomen, ik besteeg het plat van de Nautilus,\nop het oogenblik dat de tweede stuurman zijne dagelijksche formule\nuitsprak. Ik verbeeldde mij toen, dat dit zag op den toestand\nder zee, of liever dat het beteekende \"wij hebben niets in het\ngezicht.\" Inderdaad, de Oceaan was geheel verlaten, geen enkel\nzeil verscheen aan den gezichteinder. De hoogten van het eiland\nCrespo waren gedurende den nacht verdwenen. De zee had eene schoone\nblauwe kleur aangenomen en eene zachte deining bracht er regelmatige\nrimpels op. Ik bewonderde het prachtige gezicht op den Oceaan, toen\nde kapitein verscheen; hij scheen mij niet te zien en begon eene\nreeks sterrekundige waarnemingen. Toen hij gedaan had, ging hij op\nde lantaarn liggen leunen, en liet zijne blikken over de zee dwalen.\n\nOndertusschen waren een twintigtal matrozen, allen krachtige en\nwelgevormde mannen op het plat gekomen, om de netten op te halen,\nwelke zij gedurende den nacht hadden laten slepen. Die zeelieden\nbehoorden oogenschijnlijk tot verschillende nati\u00ebn, hoewel zij\nallen duidelijk van Europeesche afkomst waren. Ik herkende zonder\naarzelen Ieren, Franschen, eenige Slavoni\u00ebrs, en zelfs een Griek of\neen Candioot. Overigens spraken die mannen zeer weinig, en gebruikten\nonder elkander slechts die vreemde taal, welker oorsprong ik zelfs\nniet raden kon; derhalve moest ik er van afzien om hen te ondervragen.\n\nDe netten werden ingehaald. Het waren een soort van zaknetten, zooals\nmen aan de kusten van Normandi\u00eb gebruikt, welke door drijvend kurk of\ndoor een ijzerdraad, dat door de voorste mazen gestoken is, open worden\ngehouden. Die zakken worden met een ijzeren beugel langs den bodem der\nzee gesleept, en vangen dan alles op wat zich op hun weg bevindt. Er\nwerden lamprei\u00ebn, makreelen, tonijnen en andere visschen opgehaald,\nverscheiden in kleur en vorm zooals ik ze nog nimmer levend voor mij\nhad gezien. Ik houd het er voor dat er meer dan duizend pond visch in\nde netten zat; het was eene schoone vangst, doch niet wonderbaarlijk\ngroot, want die netten worden gedurende eenige uren medegesleept\nen bevatten dan eene geheele waterwereld. Wij hadden dus steeds\nlevensmiddelen van eene uitstekende hoedanigheid, welke de snelheid\nen de aantrekkingskracht van zijn electriek licht onophoudelijk\nkonden vernieuwen. De verschillende zeeproducten werden door het\nluik aanstonds naar de kombuis gebracht, waar zij bereid werden,\nsommigen om aanstonds gegeten, anderen om bewaard te worden. Toen\nde vischvangst afgeloopen en de lucht in het schip ververscht was,\ndacht ik dat de Nautilus haar onderzeeschen tocht weder zou beginnen,\nen ik maakte mij gereed om naar mijne hut te gaan, toen de kapitein\nzich tot mij wendde en zeide:\n\n\"Zie dien Oceaan eens aan, mijnheer de professor; is hij niet met een\nwezenlijk leven begaafd? Kan hij niet toornig en teeder zijn? gisteren\nis de zee ingeslapen als wij, en nu wordt hij na een kalmen nacht\nweder wakker.\"\n\nGeen goeden morgen, of goeden avond! Zou men niet gezegd hebben dat\ndie vreemde man een reeds begonnen gesprek met mij vervolgde?\n\n\"Zie,\" hernam hij, \"zij wordt wakker onder de liefkozingen der zon;\nzij gaat haar dagelijksch bestaan weder doorleven! Het is belangwekkend\nom hare bewerktuiging gade te slaan. Zij bezit een pols en ademt,\nen ik geef den geleerden Maury gelijk, die er eene beweging in heeft\nontdekt, welke op den bloedsomloop bij de dieren gelijkt.\"\n\nDe kapitein wachtte van mij zeker geen antwoord, en het scheen mij dan\nook onnoodig toe om hem mijn: \"Juist,\" \"zeker,\" \"waarlijk\" en andere\nwoorden naar het hoofd te werpen. Hij sprak bijna tot zich zelven,\nterwijl hij tusschen elke twee zinnen telkens vrij lang wachtte. Het\nwas eene overpeinzing met luider stemme.\n\n\"Ja,\" zeide hij, \"de Oceaan bezit een wezenlijken omloop, en om dien\nte weeg te brengen, behoefde de Schepper van alle dingen er slechts\nde warmte, het zout en de diertjes in te vermenigvuldigen. Warmte\ntoch doet verschillende dichtheid ontstaan, waardoor stroomen en\ntegenstroomen geboren worden. De uitdamping, die in de noordelijke\nstreken niet bestaat, en in den omtrek van den evenaar veelvuldig\nplaats vindt, brengt eene aanhoudende verwisseling te weeg tusschen\nde wateren onder die keerkringen en aan de polen. Bovendien heb ik\nstroomen van boven naar beneden en omgekeerd ontdekt, welke de ware\nademhaling van den Oceaan is. Ik heb opgemerkt dat elk waterdeeltje\naan de oppervlakte verwarmd wordt, weder naar de diepte zakt, zijn\nhoogsten graad van dichtheid twee graden onder nul bereikt, daarna\nverder afkoelt, lichter wordt en weder naar de oppervlakte stijgt. Aan\nde polen is het gevolg van dat verschijnsel merkbaar, en daar begrijpt\ngij, waarom door de wetten van de voorzienende natuur bevriezing niet\nanders kan plaats hebben dan aan de oppervlakte des waters.\"\n\nTerwijl de kapitein die volzinnen uitsprak, zeide ik bij mij zelven:\n\n\"De pool! Zou die stoutmoedige reiziger ons daar heen willen brengen?\"\n\nKapitein Nemo zweeg en bleef verzonken in de beschouwing van dat\nelement, hetwelk hij zoo goed en zoo onophoudelijk bestudeerd\nhad. Daarop hervatte hij:\n\n\"Men zegt dat het zout in aanzienlijke hoeveelheid in de zee vervat is,\nmijnheer; als gij er alles uit kondet halen, wat er in is opgelost,\nzoudt gij eene massa hebben van 288 millioen kubieke kilometer,\ndat over onzen aardbol uitgestrekt eene laag zou vormen van meer\ndan tien meter dik. En geloof niet, dat die aanwezigheid van zout\neene gril van de natuur is; neen, neen! daardoor wordt het zeewater\nminder verdampbaar, en de wind kan er daardoor eene minder groote\nhoeveelheid dampen van opjagen, die als zij opgelost werden, de\ngematigde luchtstreken zouden overstroomen. Het zout speelt dus\neene groote rol, namelijk de rol van het evenwicht in de algemeene\nhuishouding van den aardbol!\"\n\nDe kapitein zweeg, richtte zich op, stapte eenige malen op het plat\nheen en weder, en kwam weder naar mij toe: \"Wat de infusiediertjes\naangaat,\" hernam hij, \"die millioenen beestjes die in oneindig getal\nin een droppel leven, en waarvan er 800.000 een milligram wegen, zij\nspelen eene niet minder belangrijke rol. Zij nemen het zeezout op,\nverzamelen als het ware de vaste bestanddeelen van het water, en worden\ndaardoor de wezenlijke vervaardigers van kalkgrond, zij maken koralen\nen zeesterren. En als dan de waterdroppel van zijne vaste bestanddeelen\nberoofd, lichter wordt, dan stijgt hij naar de oppervlakte, neemt daar\nweder het zout tot zich dat na uitdamping des waters achterblijft,\nwordt wederom zwaarder, zakt en brengt aan de infusiediertjes nieuw\nvoedsel aan. Van daar een aanhoudend op- en nedergaande stroom, altijd\nbeweging, altijd leven! Een veel krachtiger, weelderiger, onbeperkter\nleven als op het land, een leven dat vooral ontluikt op den Oceaan,\ndat zooals men zegt, voor den mensch een element des doods is, maar\ndat het element des levens is voor millioenen dieren en--voor mij!\"\n\nTerwijl kapitein Nemo zoo sprak, veranderde hij geheel van gelaat en\nwekte in mij eene buitengewone ontroering op.\n\n\"Daar,\" voegde hij er nog bij, \"is het ware leven! Ik zou haast kunnen\ndroomen van de stichting van zeesteden, verzamelingen van onderzeesche\nhuizen, die even als de Nautilus elken morgen aan de oppervlakte\nder zee versche lucht zouden komen inademen, vrije onafhankelijke\nsteden zooals er nergens gevonden worden! En nog, wie weet of niet\neenig tiran....\"\n\nDe kapitein eindigde zijn volzin met een driftig gebaar; daarna richtte\nhij zich rechtstreeks tot mij, als om sombere denkbeelden te verjagen,\nen vroeg mij:\n\n\"Mijnheer Aronnax, weet gij hoe diep de Oceaan is?\"\n\n\"Ik weet ten minste,\" zeide ik, \"wat de voornaamste peilingen ons\ngeleerd hebben.\"\n\n\"Zoudt gij mij die kunnen opnoemen, opdat ik ze des noods kan nagaan?\"\n\n\"Hier hebt ge er vast eenigen, welke mij te binnen schieten,\"\nantwoordde ik. \"Als ik mij niet bedrieg, heeft men in het noorden van\nden Atlantischen Oceaan eene gemiddelde diepte gevonden van 8200 meter,\nen in de Middellandsche Zee van 2500 meter. De merkwaardigste peilingen\nzijn in het zuiden van den Atlantischen Oceaan bij den 35sten graad\ngedaan; daar is het dieplood op 12000, 14091 en 15149 afgedaald. Men\nberekent dat als de bodem der zee gelijk werd gemaakt hare gemiddelde\ndiepte ongeveer 7000 meter zou bedragen.\"\n\n\"Zeer goed, mijnheer,\" antwoordde de kapitein, \"doch wij zullen u hoop\nik iets beters toonen. Wat de gemiddelde diepte van dit gedeelte van\nde Stille Zuidzee aangaat, zoo deel ik u mede dat zij slechts 4000\nmeter bedraagt.\"\n\nNa deze woorden verdween de kapitein door het luik; ik volgde hem,\nen trad het salon binnen; de schroef begon aanstonds te werken en de\nlog toonde eene snelheid van twintig kilometer in 't uur aan.\n\nKapitein Nemo bezocht mij slechts zeer zelden in de daarop volgende\nweken: nu en dan vertoonde hij zich een oogenblik. Zijn eerste stuurman\nwees geregeld met punten op de kaart den weg aan, welken de Nautilus\nvolgde, zoodat ik dien geregeld kon nagaan.\n\nKoenraad en Land brachten een groot deel van den tijd met mij\ndoor. Koenraad had aan zijn vriend wonderen van onze wandeling verteld,\nen deze had er nu spijt van dat hij ons niet had vergezeld. Maar\nik hoopte dat de gelegenheid zich nog wel eens zou voordoen om die\nonderzeesche bosschen te bezoeken.\n\nBijna dagelijks openden zich gedurende eenige uren de wanden der zaal,\nen wij werden niet moede om de geheimen van die onderzeesche wereld\nte bespieden.\n\nOver het algemeen was de richting van de Nautilus zuidoostwaarts, en\nzij bleef op eene gemiddelde diepte van 200 \u00e1 150 meter. Eens evenwel,\nik weet niet om welke reden, richtte het schip zich vrij snel naar\nbeneden en bereikte eene diepte van 2000 meter. De honderdgradige\nthermometer wees eene temperatuur aan van 4\u00b0 25', welke op deze diepte\nonder alle breedten dezelfde schijnt te zijn.\n\nDen 26sten November ging de Nautilus op 172\u00b0 lengte over den\nKreeftskeerkring; den volgenden dag kregen wij de Sandwichseilanden in\nhet gezicht, waar de beroemde Cook 14 Februari 1779 vermoord werd. Wij\nhadden toen van ons punt van uitgang af bijna 20,000 kilometer\nafgelegd. Toen ik 's morgens op het plat kwam, zag ik twee kilometer\nonder den wind Hawa\u00ef, het voornaamste der zeven eilanden waaruit\ndeze Archipel bestaat. Ik zag duidelijk den weelderigen plantengroei\nlangs de kust, de verschillende bergketenen, welke evenwijdig met het\nstrand loopen en de vulkanen, onder welke de Mouna Rea de hoogste is,\ndaar hij 5000 meter boven het vlak der zee uitsteekt.\n\nDe Nautilus bleef in zuidoostelijke richting voortvaren, en kwam op\n142\u00b0 lengte den 1sten December over den evenaar; drie dagen later\nkregen wij na eene zeer snelle vaart, welke zich door geen enkel\nvoorval kenmerkte, de Markiezen-eilanden in het gezicht. Op drie\nkilometer afstand zag ik op 8\u00b0 57' Z.B. en 139\u00b0 32' W.L. het hooge\nToviiplateau van Nouka-Hiwa, het voornaamste eiland van den aan\nFrankrijk behoorenden archipel. Ik kon het met bosschen bekroonde\ngebergte slechts uit de verte beschouwen, want kapitein Nemo hield\ner niet van om dicht bij het land te komen. De netten leverden ons\ndaar evenals bij Hawa\u00ef schoone visschen, bijvoorbeeld eene soort\n(choryphenen) met hemelsblauwe vinnen en gouden staart, die heerlijker\nvan smaak waren, dan eenige visch op de wereld, anderen geheel zonder\nschubben, maar ook zeer lekker. Na deze schoone eilanden, welke onder\nbescherming der Fransche vlag staan, achter ons te hebben gelaten,\ndoorliep de Nautilus van 4 tot 11 December ongeveer 2000 kilometer;\nop deze vaart ontmoetten wij een onnoemelijk aantal inktvisschen;\nzij behooren tot de koppootige dieren, en werden vooral door de\nnatuuronderzoekers der oudheid bestudeerd. Als men Athenaeus gelooven\nwil, werden zij door de rijken in Griekenland en Itali\u00eb gegeten.\n\nIn den nacht van 9 op 10 December ontmoette de Nautilus een heirleger\nvan weekdieren, welke vooral bij nacht in beweging zijn. Men kon ze\nbij millioenen tellen; zij verhuisden van de gematigde naar warmere\nluchtstreken en volgden dus in dat opzicht de gewoonte der haringen\nen sardijnen. Wij zagen ze door het glas zeer snel achteruit zwemmen\nen visschen vervolgen, de kleinere opeten, doch zelve wederom door de\ngrootere verslonden, terwijl zij in onbeschrijfelijke verwarring de\ntien pooten bewogen, welke de natuur hun op den kop als een haarbos\nvan slangen heeft ingeplant. Niettegenstaande hare snelheid voer\nde Nautilus gedurende eenige uren door de menigte dieren waarvan\neen aantal in de netten gevangen werden en waaronder ik de negen\nverschillende soorten herkende, welke d'Orbigny voor den Grooten\nOceaan heeft opgegeven.\n\nMen ziet het dat de zee ons gedurende onze reis de schoonste wonderen\nvertoonde. Zij wisselde die in het oneindige af. Zij veranderde elk\noogenblik haar schouwspel tot ons genoegen, en wij waren daardoor\nniet alleen getuigen van Gods werken te midden van het vloeibaar\nelement, maar konden ook in de vreeselijkste geheimen van den Oceaan\ndoordringen.\n\nDen 11den December zat ik in het salon te lezen; Koenraad en Ned\nLand bekeken het electriek verlichte water door de ramen. De Nautilus\nlag onbeweeglijk. De vergaarbakken waren vol water, zoodat het schip\nduizend meter onder het vlak der zee lag, eene diepte welke weinig\nbewoners telt, en waar de groote visschen slechts hoogst zelden\nverschijnen. Plotseling stoorde Koenraad mij in mijne lectuur.\n\n\"Wil mijnheer eens een oogenblik hier komen?\" vroeg hij met zonderlinge\nstem.\n\n\"Wat is er dan, Koenraad?\"\n\n\"Mijnheer moet maar eens zien.\"\n\nIk stond op, ging voor het glas op de ellebogen liggen en keek. Midden\nin het electrieke licht hing eene groote zwarte massa onbeweeglijk\nin het water. Ik bekeek het nauwkeurig om daardoor den aard van dit\nreusachtige dier, naar ik meende te herkennen. Maar plotseling kwam\nmij eene gedachte voor den geest.\n\n\"Een schip!\" riep ik uit.\n\n\"Ja,\" zeide Ned Land, \"een ontredderd vaartuig dat rechtstandig\ngezonken is.\"\n\nDe harpoenier bedroog zich niet, wij hadden een schip voor ons,\nwelks gescheurd want er nog bij hing. De romp scheen in goeden staat\nte zijn, en de schipbreuk kon slechts eenige uren geleden hebben\nplaats gehad. Drie stompen van masten, welke twee voet boven het\ndek waren afgehouwen, toonden aan, dat het door storm beloopen schip\nzijn staand want had moeten opofferen; doch op zijde geslagen was het\nvolgeloopen en gezonken; het helde aan bakboordzijde nog over. Het was\neen treurig schouwspel, dat wrak daar onder water te zien drijven,\nmaar nog treuriger te aanschouwen, hoe eenige lijken op het dek met\ntouwen vastgesjord lagen. Ik telde er vijf, vier mannen, van wie een\nnog aan het roer stond, en verder eene vrouw, welke halfweg uit de\nkajuitskap met een kind in den arm te voorschijn kwam; de vrouw was\nnog jong; door het licht van de Nautilus beschenen kon ik duidelijk\nhare trekken onderscheiden, welke het water nog niet onkenbaar gemaakt\nhad. Bij eene laatste stuiptrekking had zij haar kind nog opgeheven,\ndoch het arme kleine wicht hield de armpjes om den hals der moeder\ngeslagen. De houding der vier matrozen was vreeselijk, verwrongen als\nzij waren door stuiptrekkende bewegingen, terwijl zij eene laatste\npoging hadden gedaan om zich van de koorden, waarmede zij aan het schip\ngebonden waren, te ontdoen. Slechts de stuurman zag er kalmer uit;\nzijn gelaat was ernstig, de grijze haren zaten hem tegen de slapen\ngeplakt, en met de hand aan het roerrad geklemd, scheen hij zijnen\nverongelukten driemaster nog door de diepten van den Oceaan te willen\nsturen. Welk een tooneel! Wij waren verstomd; ons hart klopte hoorbaar\nbij het gezicht van die als 't ware op heeter daad betrapte schipbreuk,\nwelke om zoo te zeggen in hare laatste oogenblikken gephotographeerd\nwas! Ik zag reeds vreeselijk groote haaien met vurig oog naderen,\nzeker aangelokt door die lekkernij van menschenvleesch. De Nautilus\nmaakte eene wending en draaide om het gezonken schip heen, zoodat ik\neen oogenblik op den spiegel lezen kon:\n\nFlorida, Sunderland.\n\n\nHOOFDSTUK XIX\n\nVanikoro.\n\nDit vreeselijk schouwspel was de voorbode van eene menigte zeerampen,\nwelke de Nautilus op haar weg zou ontmoeten. Sedert wij in meer\nbezochte zee\u00ebn kwamen, zagen wij dikwijls rompen van schepen, welke\ndrijvende bijna geheel verrot waren, en dieper op den bodem lagen\nkanonnen, kogels, ankers, ketens en duizend andere voorwerpen, die\ndoor den roest werden verteerd.\n\nAltijd medegesleept door de Nautilus, waarin wij geheel afgezonderd\nvan de wereld leefden, kregen wij 11 December den Pomotu-Archipel in\nhet gezicht. Het waren de \"Gevaarlijke eilanden\" van Bougainville,\ndie zich over eene ruimte van 2000 kilometer van het Oost-Zuid-Oosten\nnaar het West-Noord-Westen tusschen 253\u00b0 50' en 13\u00b0 30' Z.B. en 151\u00b0\n30' en 125\u00b0 30' W.L. uitstrekken van het eiland Ducie tot aan het\neiland Matahiwa (Lazareff). Deze Archipel bedekt eene oppervlakte\nvan bijna 6,000 vierkante kilometer, en wordt gevormd door een\nzestigtal groepen van eilandjes, waaronder de voornaamste zijn de\nGambier-eilanden, welke onder bescherming staan van Frankrijk. Het zijn\nallen koraaleilanden. Door het werk van polypen worden zij langzaam,\nmaar voortdurend opgeheven, en zullen eens met elkander verbonden\nzijn. Dan zal dit nieuwe eiland vastgroeien aan de naburige Archipels,\nen zoo zal er een vijfde vasteland ontstaan, dat zich van Nieuw-Zeeland\nen Nieuw-Caledoni\u00eb tot aan de Markiezen-eilanden uitstrekt.\n\nToen ik deze stelling eens tegen kapitein Nemo verdedigde, zeide\nhij koeltjes:\n\n\"Het zijn geen nieuwe vastelanden, welke de aarde noodig heeft,\nmaar nieuwe menschen!\"\n\nHet toeval misschien had de Nautilus op hare vaart juist bij het eiland\nClermont-Tonnerre gebracht, een van de zonderlingste van deze groep,\nwelke in 1822 door kapitein Bell ontdekt werd. Ik kon nu de koralen\nbestudeeren aan welke de eilanden in dien Oceaan hun ontstaan te\ndanken hebben.\n\nDe koralen worden met eene kalklaag overtrokken; de kleine diertjes,\nwelke ze vormen, leven bij millioenen in hunne cellen. Het zijn hunne\nkalknesten welke tot rotsen, klippen, eilanden aangroeien. Hier\nvormen zij atollen, daar maken zij rijen klippen zooals op de\nkusten van Nieuw-Caledoni\u00eb en van verschillende eilanden van den\nPomotu-Archipel. Op andere plaatsen weder, zooals op Reunion en\nMauritius, verheffen zij zich tot afgebrokkelde rotswanden, die recht\noprijzen, en naast welke de Oceaan onmetelijk diep is.\n\nHet eiland Clermont-Tonnerre op eenige kabellengten naderende,\nbewonderde ik dit reuzenwerk dat door die microscopisch kleine diertjes\ngemaakt was: ik kon die zonderlinge muren van nabij beschouwen, want\nonmiddellijk er naast peilden wij meer dan 300 meter; deze prachtige\nkalkformatie schitterde in ons electriek licht.\n\nToen Koenraad mij vroeg, hoe lang het wel duurde eer zulke groote\nrotsen gevormd waren, verwonderde hij zich zeer dat de geleerden\nmeenen, dat zij gedurende eene eeuw slechts een achtste centimeter\ngroeiden.\n\n\"Om die muren te vormen,\" zeide hij aarzelend, \"zijn er dus...?\"\n\n\"Wel 192,000 jaren noodig geweest, Koen, waardoor de tijdrekening\nvan den bijbel wel wat langer wordt. Overigens is er nog ontzaglijker\ntijdsverloop noodig geweest tot vorming van de steenkolen, de wouden\nwelke door zondvloeden zijn vernietigd en onder de aarde geraakt, en\ntot afkoeling van de basaltrotsen. Maar ik voeg hier ten overvloede\nbij, dat die dagen van den bijbel tijdvakken voorstellen, en geene\ntijdruimte tusschen twee zonsopgangen, want volgens den bijbel zelven,\ndagteekent de zon niet eens van den eersten scheppingsdag.\"\n\nToen de Nautilus weder op de oppervlakte kwam, kon ik het lage en\nboschrijke eiland Clermont Tonnerre in zijn geheelen omvang zien. De\nkoraalrotsen waren vermoedelijk door stormen vruchtbaar gemaakt. Eens\nis zeker een zaadje door een orkaan van naburige eilanden op deze\nkalkrotsen overgewaaid, waarop verrotte visschen en zeeplanten\nvruchtbare aarde hadden gevormd. Een kokosnoot werd door de golven\nvoortgestuwd en op deze kust geworpen; de noot ontkiemde en schoot\nwortels; de boom groeide op en hield den waterdamp tegen, zoo ontstond\neen stroompje. Langzamerhand nam het plantenrijk toe; eenige diertjes,\nwormen, insecten, kwamen op boomstronken aandrijven, welke de wind\nop andere eilanden had losgerukt. Schildpadden kwamen hare eieren\nleggen, vogels nestelden in den jonge boomen. Zoo ontwikkelde zich\nhet dierlijk leven en door de vruchtbaarheid aangetrokken verscheen\nde mensch. Op deze wijze vormen onzichtbare diertjes eilanden.\n\nTegen den avond verdween Clermont-Tonnerre in de verte, en de\nrichting van de Nautilus veranderde merkbaar. Na op 135\u00b0 lengte\nden Steenbokskeerkring even te hebben aangeraakt, wendde zij zich\nW.N.W. Hoewel de zonnestralen krachtig neerschoten, hadden wij geen\nhinder van de warmte, daar de temperatuur op 30 of 40 meter onder\nwater zich niet boven tien of twaalf graad verhief.\n\nOp 15 December lieten wij den schoonen Archipel der Gezelschapseilanden\nen het bevallige Taiti, de koningin der Stille Zuidzee oostwaarts\nliggen, 's Morgens bemerkte ik eenige kilometer onder den wind de hooge\nbergtoppen van die eilanden. In deze streken vingen wij voortreffelijke\nvisch voor onze tafel.\n\nDe Nautilus had 800 kilometer afgelegd. Wij gingen door tusschen\nden Archipel van Tonga-Tabou, waar de Argo, de Port-au-Prince en de\nDuke of Portland vergingen, en dien van de Schippers-eilanden, waar\nkapitein de Langle, de vriend van La P\u00e9rouse, vermoord werd. Daarna\nkwamen wij langs de Witi-eilanden, waar de wilden de matrozen van de\nUnion en kapitein Bureau van de Aimable Jos\u00e9phine vermoordden. Deze\nArchipel, welke zich van het noorden naar het zuiden over eene lengte\nvan 400 en van het oosten naar het westen van 300 kilometer uitstrekt,\nligt tusschen 6\u00b0 en 2\u00b0 Z.B., en 174\u00b0 en 179' W.L. Hij bestaat uit een\ngroot aantal eilandjes en klippen, waaronder de eilanden Witi-Lewu\nen Wanna-Lewu de voornaamste zijn.\n\nTasman ontdekte deze groep in 1643, in hetzelfde jaar, waarin Toricelli\nden barometer uitvond, en dat Lodewijk XIV den troon beklom. Ik\nlaat daar, welke van deze drie gebeurtenissen het nuttigst voor de\nmenschheid geweest is. Daarna kwamen er Cook in 1714, Entrecasteaux in\n1793, en eindelijk in 1827 Durmont d'Urville, die dezen geographischen\nchaos eerst goed onderzocht en beschreef. De Nautilus naderde de\nbaai van Wailea, het tooneel van de vreeselijke lotgevallen van dien\nkapitein Dillon, die het eerst het geheim ontdekte van de schipbreuk\nvan La P\u00e9rouse.\n\nDeze baai, waar wij verscheiden malen de netten uitwierpen, leverde\neen overvloed van voortreffelijke oesters op. Wij aten er onbehoorlijk\nveel, en maakten ze volgens Seneca's voorschrift zelven aan tafel\nopen. De oesterbank van Wailea moet verbazend groot zijn; en zonder\nveelvuldige oorzaken van vernietiging zou die opeenstapeling van\nschelpdieren eindigen met de geheele baai te vullen, omdat een dier\ntot zelfs twee millioen eieren kan bevatten. Indien Ned Land bij\ndie gelegenheid geen berouw over zijne gulzigheid had, dan komt het\nall\u00e9en daarvandaan, dat de oesters het eenige eten is dat minder eene\nindigestie veroorzaakt. Inderdaad men moet niet minder dan zestien\ndozijn van die schelpdieren hebben om de 315 gram stikstofhoudend\nvoedsel te verkrijgen, welke voor het dagelijksch onderhoud van een\nmensch noodig zijn.\n\nDe Nautilus voer op 25 December midden door den Archipel der Nieuwe\nHebriden, welke Quiros in 1606 ontdekte, die Bougainville in 1768\nnader onderzocht, en waaraan Cook in 1773 den tegenwoordigen naam\ngaf. Deze groep bestaat uit negen groote eilanden en ligt in eene lijn\nvan 480 kilometer van het N.N.W. naar het Z.Z.O. tusschen 15\u00b0en 2\u00b0\nZ.B. en 164\u00b0 en 168\u00b0 W.L. Wij gingen dicht genoeg langs het eiland\nAurou om te zien dat het bedekt was met bosschen, uit welker midden\neen bergtop hoog uitstak.\n\nHet was dien dag Kerstmis, en het scheen mij toe dat Ned Land het zeer\nbetreurde, dat hij het bij de Engelschen zoo hoog ge\u00eberde Kerstfeest\nniet te midden der zijnen vieren kon.\n\nIk had kapitein Nemo in geen acht dagen gezien, toen hij 27 December\n's morgens in het salon kwam, met een gezicht als van iemand, die u\neerst vijf minuten te voren gezien heeft. Ik zag juist op de kaart\nden weg van de Nautilus na; de kapitein naderde mij, wees met den\nvinger op de kaart, en zeide slechts dit \u00e9\u00e9ne woord:\n\n\"Vanikoro.\"\n\nDie naam werkte als een tooverwoord; het was de naam van het eiland,\nwaar de schepen van La P\u00e9rouse vergaan waren. Ik stond plotseling op.\n\n\"Brengt de Nautilus ons naar Vanikoro?\" vroeg ik.\n\n\"Ja, mijnheer,\" antwoordde de kapitein.\n\n\"Zal ik dan die beruchte eilanden kunnen bezoeken, waar de Boussole\nen de Astrolabe te gronde gingen?\"\n\n\"Als dat u aangenaam is, ja, mijnheer de professor.\"\n\n\"Wanneer komen wij bij Vanikoro?\"\n\n\"Wij zijn er al, mijnheer,\" was het lakonieke antwoord.\n\nDoor den kapitein gevolgd, ging ik naar het plat, en keek met begeerige\nblikken naar den gezichteinder.\n\nIn het noordoosten zag ik twee vulkanische eilanden van ongelijke\ngrootte, omringd door een koraalrif, dat veertig kilometer in omtrek\nhad. Wij waren bij het eigenlijk gezegde Vanikoro, waaraan Dumont\nd'Urville den naam van Onderzoek-eiland gaf, en lagen juist voor\nde kleine haven van Vanou; het eiland scheen van het strand tot op\nde bergtoppen binnenslands met groen bedekt te zijn. In het midden\nverhief zich de berg Kapogo, die eene hoogte had van 950 meter.\n\nToen de Nautilus den buitensten rotsrand door eene zeer nauwe opening\nwas binnen gevaren, vonden wij daar binnen eene branding met dertig\ntot veertig vademen diepte. Onder de dichte schaduw der palmboomen\nzag ik een dozijn wilden staan, die hoogst verbaasd over onze komst\nopkeken. Meenden zij mogelijk dat dit lange zwarte lichaam, dat\nslechts even boven water uitstak, een vreeselijk zeemonster was,\nwaarvoor zij zich in acht moesten nemen?\n\nOp dat oogenblik vroeg mij kapitein Nemo wat ik van de schipbreuk\nvan La P\u00e9rouse wist.\n\n\"Wat iedereen er van weet,\" antwoordde ik.\n\n\"Zoudt gij mij dan kunnen vertellen wat iedereen weet?\" vroeg hij\nmij op eenigszins spotachtigen toon.\n\n\"Zeer gemakkelijk.\"\n\nIk vertelde hem wat de laatste werken van Dumont d'Urville hadden\nmedegedeeld. La P\u00e9rouse en de kapitein de Langle werden in 1785 door\nLodewijk XVI uitgezonden om eene reis om de aarde te doen. Zij voerden\nhet bevel op de Boussole en de Astrolabe, en kwamen nooit terug. Toen\nin 1791 de Fransche regeering met recht ongerust werd over het lot van\nde twee korvetten, rustte zij twee groote schepen uit, de Recherche en\nde Esp\u00e9rance; deze schepen zeilden 28 September uit Brest onder bevel\nvan Bruni d'Entrecasteaux. Twee maanden daarna vernam men van zekeren\nBowen, kapitein op de Albemarle, dat hij overblijfselen van schepen\ngezien had op de kusten van Nieuw-Georgi\u00eb; maar d'Entrecasteaux, die\ndeze overigens vrij onzekere mededeeling niet kende, richtte zich\nnaar de Admiraliteits-eilanden, welke in een verslag van kapitein\nHunter waren aangeduid als de plaats waar de schipbreuk van La P\u00e9rouse\nhad plaats gehad. Zijn onderzoek was te vergeefs. De Esp\u00e9rance en de\nRecherche zeilden zelfs voorbij Vanikoro zonder er zich op te houden,\nen bovendien was deze reis zeer ongelukkig, daar zij het leven aan\nd'Entrecasteaux, aan twee zijner stuurlieden en aan verscheiden\nmatrozen zijner equipage kostte.\n\nHet was een oude bekende op den Grooten Oceaan, de kapitein Dillon,\ndie het eerst de stelligste sporen van de schipbreuk vond. Den 15den\nMei 1824 kwam hij met zijn schip de Saint Patrick voorbij het eilandje\nTikopia, een van de Nieuwe Hebriden. Daar kwam een inlander in zijne\nkano bij hem aan boord en verkocht hem een zilveren degengevest,\nwaarin letters gegraveerd stonden. Die inlander beweerde overigens\ndat hij, zes jaar geleden bij eene reis naar Vanikoro, daar twee\nEuropeanen gezien had, die behoorden tot de bemanning van schepen,\nwelke lang te voren op de klippen van het eiland vergaan waren.\n\nDillon raadde dat dit de schepen van La P\u00e9rouse konden zijn, wier\nverdwijning de geheele wereld ongerust had gemaakt. Hij wilde naar\nVanikoro, waar volgens den Polynesi\u00ebr nog verschillende overblijfselen\nvan de schipbreuk gevonden werden; hij werd door tegenwind en\nzeestroomingen evenwel daarin verhinderd. Dillon kwam te Calcutta;\ndaar wist hij de Aziatische Maatschappij en de Indische compagnie\nvoor zijne ontdekking te winnen. Men stelde een schip waaraan men\nden naam van Recherche gaf, ter zijner beschikking, en hij vertrok\n23 Januari 1827 in gezelschap van een Fransch agent.\n\nNadat de Recherche op verschillende punten van den Grooten Oceaan reeds\nhet anker had laten vallen, kwam het schip 7 Juli 1827 voor Vanikoro,\nen in diezelfde haven van Vanou, waar de Nautilus op dit oogenblik lag.\n\nDaar verzamelde Dillon talrijke overblijfselen van de schipbreuk,\nijzeren gereedschappen, ankers, blokken, draaibassen, een\nachttienponder, stukken van astronomische instrumenten, een bronzen\nklok met het opschrift: \"Bazin heeft mij gemaakt,\" en het merk van\nde gieterij van het arsenaal van Brest met het jaartal 1785: er was\ndus geen twijfel meer mogelijk.\n\nDillon bleef om zijne inlichtingen te vermeerderen tot October op de\nplaats des onheils. Daarop verliet hij Vanikoro, richtte den steven\nnaar Nieuw-Zeeland, liet het anker 7 April 1828 nogmaals voor Calcutta\nvallen, en kwam in Frankrijk terug, waar hij door Karel X hartelijk\nontvangen werd.\n\nMaar op dit oogenblik was Dumont d'Urville, zonder iets van de reis\nvan Dillon te weten, reeds vertrokken, om elders het tooneel van de\nschipbreuk te zoeken. En inderdaad, men had door een walvischvaarder\ngehoord, dat er medailles en een kruis van den Heiligen Lodewijk\nin handen van wilden van de Louisiaden en Nieuw-Caledoni\u00eb gezien\nwaren. Dumont d'Urville, kapitein van de Astrolabe, was dus in zee\ngestoken, en liet twee maanden nadat Dillon Vanikoro verlaten had,\nhet anker voor Hobarttown vallen. Daar vernam hij welke de uitslag\nwas geweest van Dillons onderzoekingen, en verder hoorde hij dat\nzekere James Hobbs, stuurman van de Union van Calcutta eens op een\neilandje aan wal gegaan was, dat op 8\u00b0 18' Z.B. en 156\u00b0 30' O.L. lag,\nen daar ijzeren staven en roode stoffen gezien had, welke de inlanders\ngebruikten.\n\nDumont d'Urville was uit het veld geslagen, en wist niet of hij\ngeloof moest hechten aan verhalen uit dagbladen, welke zoo weinig\ngeloof verdienden, doch besloot ten laatste Dillons voetspoor te\nvolgen. De Astrolabe kwam 10 Februari 1828 voor Tikopia, nam als\ngids of als tolk een deserteur aan boord, die zich d\u00e1ar bevond, en\nzeilde naar Vanikoro, dat hij 12 Februari in het gezicht kreeg; hij\nzeilde langs de klippen tot den 14den liet eerst den 20sten het anker\nbinnen die klippen in de haven van Vanou vallen. Den 23sten deden\nverscheiden officieren een tocht om het eiland, en brachten eenige\nweinig beteekenende overblijfselen mede. De inboorlingen hadden een\nstelsel van ontkenning en uitvluchten aangenomen, en weigerden om hen\nop de plaats van het onheil te brengen. Dit ellendige gedrag deed zien,\ndat zij de schipbreukelingen hadden mishandeld, en dat zij schenen\nte vreezen dat Dumont d'Urville gekomen was, om La P\u00e9rouse en zijne\nongelukkige makkers te wreken. Den 26sten brachten zij, overgehaald\ndoor geschenken en begrijpende dat zij geen weerwraak te vreezen\nhadden, den stuurman Jaquinot naar de plaats waar de schipbreuk had\nplaats gehad. D\u00e1ar lagen op drie of vier vademen diepte tusschen de\nklippen Pacou en Vanou ankers, stukken ijzer en lood, die reeds met\neene kalklaag overdekt waren. De sloepen van de Astrolabe werden\nnaar deze plek gezonden; de bemanning slaagde er met groote moeite\nin om een anker, dat 1800 pond woog, een gegoten achtponder, een\nlooden blok en twee koperen draaibassen naar boven te halen. Dumont\nd'Urville ondervroeg de inboorlingen en vernam ook dat La P\u00e9rouse,\nna zijne beide schepen op de klippen van het eiland te hebben zien\nvergaan, een kleiner schip had gebouwd, waarmede hij een tweede maal\nschipbreuk had geleden. Waar? dat wist men niet.\n\nToen liet de gezagvoerder van de Astrolabe onder eene groep palmboomen\neen grafteeken ter herinnering aan den beroemden zeevaarder en\nzijne tochtgenooten oprichten. Het was eene vierhoekige pyramide,\nwelke op een stuk koraal was gezet, en waaraan geen enkel stuk ijzer\ngebruikt werd, om daardoor de hebzucht van de inboorlingen niet op\nte wekken. Daarna wilde d'Urville vertrekken, doch zijne manschappen\nhadden op deze ongezonde kust de koorts gekregen, en daar hij zelf\nernstig ziek was, kon hij niet v\u00f3or 17 Maart vertrekken.\n\nDe Fransche regeering, bang dat d'Urville niet op de hoogte was\nvan hetgeen Dillon reeds gedaan had, zond de korvet de Bayonnaise,\nonder kapitein Legorant de Tromelin, naar Vanikoro, welk schip op dat\noogenblik ergens op de westkust van Amerika gestationneerd was. De\nBayonnaise liet eenige maanden na het vertrek van de Astrolabe het\nanker voor Vanikoro vallen, doch vond niets nieuws; alleen bevond men\ndat de inboorlingen het gedenkteeken voor La P\u00e9rouse hadden ontzien.\n\nDit was ongeveer het verhaal dat ik aan kapitein Nemo deed.\n\n\"Dus weet men nog niet,\" zeide hij, \"waar dit derde schip is vergaan,\nhetwelk door de schipbreukelingen op Vanikoro gebouwd werd?\"\n\n\"Neen, kapitein.\"\n\nNemo zeide verder niets doch wenkte mij om hem naar het salon te\nvolgen. De Nautilus zonk eenige meters onder water en de wanden\nopenden zich. Ik ijlde naar het glas en zag onder die koralen en\nandere zeegewassen overblijfselen van eene schipbreuk, welke de\ndreggen niet hadden kunnen losrukken; ijzeren werktuigen, ankers,\nkanonnen, kogels, een kaapstander, een brok van een voorsteven,\nkortom allerlei voorwerpen van vergane schepen, welke de zee nu met\nhare levende bloemen overdekt had.\n\nTerwijl ik die armzalige overblijfselen stond te bekijken, zeide de\nkapitein op ernstigen toon:\n\n\"Kapitein La P\u00e9rouse vertrok 7 December 1785 met zijne\nschepen; eerst ankerde hij in de Botanybaai, daarop bezocht\nhij de Vriendschapseilanden, Nieuw-Caledoni\u00eb, richtte toen den\nsteven naar Santa-Cruz en wierp het anker voor Namouka een der\nVriendschapseilanden. Toen kwamen de schepen op de onbekende klippen\nvan Vanikoro; de Boussole zeilde vooruit, en stootte aan den zuidkant\nvan het eiland; de Astrolabe kwam te hulp, doch leed eveneens\nschipbreuk. Het eerste schip werd bijna onmiddellijk uit elkander\ngeslagen; het tweede dat onder den wind op het zand geraakt was,\nhield het nog eenige dagen uit; de schipbreukelingen werden door de\ninlanders vrij goed ontvangen: zij zetten zich op het eiland neder\nen bouwden daar een kleiner schip met de overblijfselen van het\ngroote. Eenige matrozen bleven vrijwillig op Vanikoro; de anderen,\nhoewel zwak en ziek, vertrokken met La P\u00e9rouse. Zij zetten koers naar\nde Salomon-eilanden, en vergingen met man en muis op de westkust van\nhet voornaamste eiland dier groep.\"\n\n\"En hoe weet gij dat?\" vroeg ik.\n\n\"Ziehier wat ik op de plaats van die laatste schipbreuk gevonden heb.\"\n\nKapitein Nemo liet mij een blikken doos zien, waarop het wapen van\nFrankrijk stond ingeslagen, en die geheel door het zeewater was\ningevreten. Hij opende haar en ik zag een aantal geel geworden, doch\nnog leesbare papieren. Het waren de instructi\u00ebn van den Minister van\nMarine aan La P\u00e9rouse, op welker kant Lodewijk XVI eigenhandig eenige\naanteekeningen had gemaakt.\n\n\"Het is een schoone dood voor een zeeman!\" zeide toen kapitein\nNemo. \"Het is een kalm graf daar onder de koralen, ik wensch dat de\nhemel mij en mijne makkers nimmer ander graf schenke!\"\n\n\n\nHOOFDSTUK XX\n\nDe Torrestraat.\n\nIn den nacht van 27 op 28 December verliet de Nautilus de kusten\nvan Vanikoro met buitengewone snelheid. Zij richtte zich naar het\nzuidwesten, en in drie dagen doorliepen wij de 750 kilometer, welke\ndit eiland van de zuidoostpunt van Nieuw-Guinea scheidt.\n\nDen 1sten Januari 1868 kwam Koenraad zeer vroeg in den morgen op het\nplat bij mij.\n\n\"Mijnheer,\" zeide de brave jongen, \"zal mij toch niet kwalijk nemen\nals ik hem een gelukkig nieuwjaar wensch?\"\n\n\"Wat, Koen? Evenmin als te Parijs in mijne studeerkamer; ik neem uw\nwensch aan en dank u er voor; alleen wil ik u vragen wat gij bedoelt\nmet een gelukkig nieuwjaar in de omstandigheden, waarin wij ons\nbevinden? Is het een jaar dat een einde aan onze gevangenschap maken\nmoet, of een waarin wij deze vreemdsoortige reis zullen voortzetten?\"\n\n\"Ik weet niet wat ik mijnheer moet antwoorden,\" zeide Koenraad. \"Zeker\nis het dat wij vreemde dingen zien, en dat wij in die twee maanden\ngeen tijd hebben gehad om ons te vervelen. Het laatste wat wij zien\nis altijd nog het meest verbazingwekkende, en als dat zoo doorgaat,\nweet ik niet waarmede het eindigen moet. Ik geloof dat wij zulk eene\ngelegenheid nooit weder krijgen.\"\n\n\"Nooit, Koen.\"\n\n\"En bovendien is die mijnheer Nemo, die een goeden naam draagt,\nons evenmin hinderlijk alsof hij niet bestond.\"\n\n\"Het is zooals ge zegt, Koen.\"\n\n\"Ik denk dus, als mijnheer 't mij niet kwalijk neemt, dat een gelukkig\njaar er een is, waarin wij alles zouden kunnen zien.\"\n\n\"Alles zien, Koen? Dat zou misschien wat lang duren. Maar wat denkt\nNed Land er van?\"\n\n\"Ned Land denkt juist het tegenovergestelde als ik,\" antwoordde\nKoenraad. \"Hij is veel te veel aan het stoffelijke gehecht, en maakt\neen afgod van zijn maag. Visschen bekijken en altijd visschen eten\nis voor hem niet genoeg. Dat hij wijn, brood en vleesch moet missen\nbevalt niemendal aan onzen Amerikaan, die gewoon was biefstuk te eten,\nen niet bang was voor brandewijn of jenever, hoewel altijd met mate.\"\n\n\"Wat mij betreft, Koen, daar heb ik geen verlangst naar, en ik kan\nmij in den leefregel hier aan boord nog wel schikken.\"\n\n\"Ik ook,\" antwoordde Koenraad; \"ik denk er dus even sterk over om te\nblijven als Ned om te vluchten. Als dus het nieuw begonnen jaar voor\nmij niet goed is, dan zal het voor hem goed zijn, en omgekeerd. Op\ndie wijze zal er toch altijd iemand tevreden zijn. Kortom, ik wensch\nmijnheer veel heil en zegen in 't nieuwe jaar.\"\n\n\"Ik dank u, Koen; doch gij moet uw nieuwjaarsfooi tot later uitstellen,\nen u daarvoor nu maar tevreden stellen met een hartelijken handdruk. Ik\nheb niets anders te geven.\"\n\n\"Mijnheer is nooit zoo gul geweest,\" zeide Koenraad, en daarmede ging\nhij heen.\n\nDen volgden dag hadden wij reeds 11340 kilometer afgelegd sedert\nons vertrek uit de Japansche zee. Voor de Nautilus strekte zich de\ngevaarlijke Koralenzee uit aan de noordoostkust van Australi\u00eb. Ons\nvaartuig liep op eenige kilometers afstands langs die gevaarlijke bank,\nwaarop de schepen van Cook 10 Juni 1770 bijna vergaan waren. Het schip\nwaarop deze zeevaarder zich bevond stootte op een rif, en zoo het\nniet zonk was dit alleen te danken aan de toevallige omstandigheid,\ndat het stuk koraal dat door den schok van de klip was afgestooten\nin de daardoor ontstane opening bleef vastzitten.\n\nIk had gaarne dit 1400 kilometer lange rif eens bezocht, waartegen\nde altijd ontstuimige zee met donderend geweld breekt. Maar op dat\noogenblik sleepte de Nautilus ons naar de diepte, en ik zag niets van\ndie hooge door koralen gevormde muren. Ik moest mij tevreden stellen\nmet eenige staaltjes van visschen, welke in de netten gevangen waren.\n\nTwee dagen na de Koralenzee te zijn doorgevaren, den 4den Januari,\nverkenden wij de kust van Nieuw-Guinea. Bij die gelegenheid deelde\nkapitein Nemo mij mede dat hij het plan had om door de Torrestraat\nnaar den Indischen Oceaan te gaan; meer zeide hij niet. Ned zag met\ngenoegen dat die reis ons nader bij Europa brengen zou.\n\nDie straat Torres wordt even gevaarlijk beschouwd om de klippen, die\nmen er talrijk aantreft, als om de woestheid der kustbewoners. Zij\nscheidt Nieuw-Holland van Nieuw-Guinea. Dit laatste eiland is\nruim 1600 kilometer lang en 520 breed, en heeft eene oppervlakte\nvan 640,000 vierkante kilometer. Het ligt tusschen 0\u00b0 19' en 10\u00b0\n2' Z.B. en tusschen 128\u00b0 23' en 146\u00b0 15' O.L. Om twaalf uur, toen\nde eerste stuurman de hoogte der zon nam, zag ik de toppen van den\nOwen-Stanley-bergketen, welke langzaam opliep en in scherpe punten\neindigde.\n\nDit land in 1511 door den Portugees Francisco Serrano ontdekt, werd\nachtereenvolgens bezocht door don Jos\u00e9 Meneses in 1526, door Grijalva\nin 1527, door den Spaanschen generaal Alvar de Saavedra in 1528, door\nJuigo Ortez in 1545, door Schouten in 1616, door Tasman, Carteret,\nBougainville, Cook, Mac Clure, Dumont d'Urville en anderen. \"Het\nis de bakermat der Maleische kleurlingen,\" zeide de Rienzi, doch ik\ndacht niet dat het toeval mij ooit in zijne nabijheid brengen zou.\n\nDe Nautilus kwam dus voor den ingang der gevaarlijkste zeestraat van\nden aardbodem, waar de stoutmoedigste zeevaarders ter nauwernood door\ndurven varen, eene straat waar Luiz paz de Torr\u00e9z zich doorwaagde,\ntoen hij uit de Stille Zuidzee naar den Indischen Archipel ging, en\nwaar in 1840 de korvetten van Dumont d'Urville op het punt waren van\nmet man en muis te vergaan. Hoewel de Nautilus alle zeegevaren scheen\nte kunnen trotseeren, zou zij met deze koraalriffen toch kennis maken.\n\nDe Torrestraat is ongeveer 135 kilometer breed, maar is zoo vol\nklippen, rotsen, eilandjes en riffen, dat de vaart er bijna onmogelijk\nis; derhalve nam kapitein Nemo alle mogelijke voorzorgen om er door\nte komen. De Nautilus, die over de oppervlakte dreef, voer slechts\nbedaard voorwaarts; de schroef bewoog zich slechts langzaam.\n\nHiervan gebruik makende, hadden mijne twee makkers en ik op het plat\nplaats genomen. V\u00f3\u00f3r ons was het kastje van den stuurman, en ik moet\nmij al zeer bedriegen als de kapitein zelf er zich niet bevond om\nzijn Nautilus te besturen.\n\nIk had de beste kaarten van de zeestraat voor mij en volgde daarop met\nde grootste oplettendheid onzen tocht; rondom de Nautilus kookte en\nbruiste de zee. De golven, met eene snelheid van twee en een halven\nkilometer door den zeestroom van het zuidoosten naar het noordwesten\ngedreven, braken op de koraalriffen, wier toppen hier en daar te\nvoorschijn kwamen.\n\n\"Dat is een leelijke zee!\" zeide Ned Land.\n\n\"Afschuwelijk,\" antwoordde ik, \"zij is niet best voor de Nautilus.\"\n\n\"Die vervloekte kapitein,\" hernam de Amerikaan, \"moet wel zeker van\nzijn weg zijn, want ik zie daar riffen waarop zijne schuit in duizend\nstukken zou splijten als hij er slechts aanraakte.\"\n\nOnze toestand was inderdaad gevaarlijk, maar de Nautilus scheen\nals door eene betoovering midden tusschen deze vreeselijke klippen\ndoor te komen. Zij volgde niet juist den weg van de Astrolabe welke\nvoor Dumont d'Urville zoo noodlottig was; het vaartuig nam den koers\nmeer noordelijk, voer langs het eiland Murray, en richtte zich toen\nzuidwestwaarts naar de doorvaart van Cumberland. Ik dacht dat het\nschip er recht doorheen zou gaan, toen het zich weder noordwestwaarts\nwendde en tusschen een groot aantal weinig bekende eilandjes en rotsen\ndoor naar het eiland Tound en het Slechte Kanaal voer. Ik vroeg mij\nzelven af of kapitein Nemo onvoorzichtig was en zijn schip in dezen\ndoorgang wilde wagen, waar de twee korvetten van d'Urville op de\nrotsen stootten, toen hij voor de tweede maal van richting veranderde\nen westwaarts naar het eiland Gueboroar liep.\n\nHet was toen drie uur; het getij was bijna vol; de Nautilus naderde\nhet eiland, dat ik met zijne prachtige groene omzooming nog voor\nmij zie liggen; wij liepen op minder dan twee kilometer afstands er\nlangs. Plotseling werden wij door een schok omvergeworpen; de Nautilus\nhad op een klip gestooten; het schip bleef onbeweeglijk liggen,\ndoch helde naar bakboordzijde eenigszins over. Toen ik opstond zag\nik den kapitein en den eersten stuurman op het plat; zij namen den\ntoestand van het vaartuig op en wisselden eenige woorden in hunne\nonverstaanbare taal.\n\nZiehier hoe onze toestand was. Op twee kilometer afstand lag aan\nstuurboordzijde het eiland Gueboroar, welks kust zich als een lange\narm van het noorden naar het westen kromde. Naar het zuiden en oosten\nvertoonden zich reeds eenige toppen van koraalriffen, welke het\nafloopend getij bloot liet. Wij zaten geheel vast en dat wel in eene\nzee waar het getij slechts middelmatig was; dit was eene noodlottige\nomstandigheid om de Nautilus weer vlot te krijgen. Echter had het schip\nniets geleden, zoo stevig was de huid gesmeed. Maar als het al niet\nzinken of barsten kon, dan liep het toch gevaar voor eeuwig op die\nrotsen te blijven zitten, en dan was het gedaan met het onderzeesche\ntoestel van kapitein Nemo.\n\nZoo peinsde ik, toen de kapitein, kalm en bedaard als altijd zonder\neenige ontroering of teleurstelling te laten blijken, mij naderde.\n\n\"Een ongeluk?\" vroeg ik.\n\n\"Neen, een toeval,\" was zijn antwoord.\n\n\"Maar een toeval,\" hernam ik, \"dat u misschien verplichten zal om\nhet land, dat gij zoozeer ontvlucht, weder te gaan bewonen.\"\n\nDe kapitein keek mij met een zonderlingen blik aan, en schudde met\nhet hoofd; dit was duidelijk gezegd, dat niets hem ooit zou dwingen\nom den voet weder op het land te zetten. Toen zeide hij: \"Bovendien\nmijnheer Aronnax, de Nautilus is niet weg; zij zal u nog de wonderen\nvan den Oceaan laten zien. Onze reis begint eerst, en ik hoop nog\nzoo spoedig niet van de eer van uw gezelschap verstoken te worden.\"\n\n\"Maar toch kapitein,\" antwoordde ik, zonder acht te geven op de\nspotternij, die in zijne woorden doorstraalde, \"de Nautilus is gaan\nvast zitten bij hoog tij. Nu zijn de getijen in den grooten Oceaan\nniet zeer sterk, en als gij nu de Nautilus niet ontlasten kunt\n(hetgeen mij onmogelijk schijnt), dan begrijp ik niet hoe gij weder\nvlot zult komen.\"\n\n\"Gij hebt gelijk, mijnheer de professor, de getijen zijn in dezen\nOceaan niet sterk, maar in de Torrestraat is er toch nog een verschil\nvan anderhalven meter, tusschen de hoogste en laagste standen der\nzee met andere deelen van den Oceaan. Het is van daag 4 Januari,\nen over vijf dagen hebben wij volle maan; ik zou mij zeer moeten\nverwonderen als die wachter van onze aarde niet beleefd genoeg was\nom de watermassa wat hooger te doen komen, ten einde mij daardoor een\ndienst te bewijzen, welken ik alleen aan de maan wil te danken hebben.\"\n\nToen de kapitein dit gezegd had ging hij met zijn eersten stuurman\nweder naar binnen. De Nautilus bewoog zich niet en bleef onwrikbaar\nvast liggen, alsof de koralen het vaartuig reeds voor goed hadden\ningemetseld.\n\n\"Welnu mijnheer!\" zeide Ned Land, die na het vertrek van den kapitein\nnaar mij toe kwam.\n\n\"Welnu, vriend Ned, wij zullen stil het tij van 9 Januari afwachten,\nwant het schijnt dat de maan zoo beleefd zal zijn om ons weder vlot\nte maken.\"\n\n\"Meent gij dat?\"\n\n\"Ja zeker.\"\n\n\"En die kapitein gaat zijn ankers niet uitgooien om zich hieraf te\nbrassen, en zijne machine niet laten werken, en alles doen om van\ndie verwenschte klip te komen?\"\n\n\"Het tij is immers voldoende,\" antwoordde Koenraad bedaard.\n\nDe Amerikaan keek hem aan, en trok zijne schouders op; het was de\nzeeman, die uit hem sprak.\n\n\"Mijnheer,\" antwoordde hij, \"geloof mij, als ik u zeg, dat dit stuk\nijzer nooit meer op of onder zee varen zal, het is goed om bij 't\npond verkocht te worden. Ik geloof dat het oogenblik gekomen is om\ndien kapitein Nemo de hakken te laten zien.\"\n\n\"Vriend Ned,\" antwoordde ik, \"ik wanhoop niet zooals gij aan dit flinke\nvaartuig; in vier dagen zullen wij zien waar wij ons met die getijen\nin dezen Oceaan aan te houden hebben. Overigens kon die raad om te\nvluchten goed zijn, als wij de Engelsche of Fransche kust in 't gezicht\nhadden, maar hier in de buurt van Nieuw-Guinea is 't eene andere zaak;\nhet zal altijd nog tijd genoeg zijn om tot dit uiterste te komen, als\nde Nautilus niet los raakt, ik zou dit als een erge ramp beschouwen.\"\n\n\"Zouden wij ten minste dat land niet eens onderzoeken?\" hernam Ned\nLand. \"Daar is een eiland, op dat eiland groeien boomen, onder die\nboomen loopen dieren; die karbonade en roastbeef aan hun romp hebben,\nen daar zou ik wel eens gaarne mijne tanden inzetten.\"\n\n\"Nu heeft vriend Land gelijk.\" zeide Koenraad, \"en ik ben het met\nhem eens. Zou mijnheer van zijn vriend, den kapitein, geen verlof\nkunnen krijgen om eens aan land te gaan, al was het alleen maar om\nde gewoonte niet te verliezen van nu en dan den voet eens te zetten\nop het vaste deel van onzen aardbodem?\"\n\n\"Ik kan het hem wel eens vragen,\" antwoordde ik, doch hij zal het\nweigeren.\n\n\"Het is in allen gevalle te wagen,\" zeide Koenraad, \"en dan weten\nwij met een waaraan wij ons ten opzichte van zijne vriendelijkheid\nte houden hebben.\"\n\nTot mijne groote verwondering stond kapitein Nemo toe wat ik hem\nvroeg. Hij deed het zelfs met de grootste beleefdheid, zonder zelfs de\nbelofte van mij te vorderen, dat ik aan boord zou terug komen. Maar\neene vlucht door Nieuw-Guinea was zeer gevaarlijk, en ik zou het Ned\nLand nooit hebben aangeraden om zoo iets te beproeven. Het was veel\nbeter om aan boord van de Nautilus opgesloten te zijn, dan om in de\nhanden van de Papoea's te vallen!\n\nDen volgenden morgen zou de sloep ter onzer beschikking zijn. Ik zocht\nniet eens te weten te komen of de kapitein ons zou vergezellen; zelfs\nvermoedde ik dat geen matroos der equipage met ons mede zou gaan,\nen dat Ned Land de boot all\u00e9\u00e9n zou moeten sturen. Overigens was het\nland op zijn hoogst op twee kilometer afstands, en het was maar spelen\ngaan voor onzen Amerikaan om dat lichtte vaartuig tusschen die voor\ngroote schepen zoo noodlottige klippen door te brengen.\n\nDen volgenden dag, 5 Januari, werd de sloep losgemaakt en van het plat\nin zee gewerkt; twee man waren daarvoor genoeg, de riemen lagen er in,\nen wij behoefden slechts plaats te nemen. Met bijlen en electrieke\ngeweren bij ons roeiden wij om acht uur weg. De zee was vrij kalm;\neen kleine bries woei van de landzijde. Koen en ik roeiden flink op,\nen Ned stuurde tusschen de klippen door. De sloep was gemakkelijk te\nsturen en schoot goed vooruit. Ned kon zijne vreugde niet bedwingen,\nhij stelde zich aan als een gevangene, die aan zijne cel ontsnapt is,\nen hij dacht er niet aan dat hij er weder in moest.\n\n\"Vleesch,\" riep hij herhaaldelijk, \"vleesch zullen wij dan proeven,\nen welk vleesch! Echt wild! Geen visch! Ik zeg niet dat visch niet goed\nis, maar men moet er geen misbruik van maken, en een stuk versch wild,\nop een kolenvuur geroosterd, zal onzen gewonen kost lekker afwisselen.\"\n\n\"Lekkerbek!\" zeide Koenraad, \"het water komt mij in den mond.\"\n\n\"Wij mogen eerst wel vragen of die bosschen wildrijk zijn,\" zeide ik,\n\"en of het wild er niet z\u00f3o groot is, dat het den jager wegjaagt.\"\n\n\"Goed zoo, mijnheer Aronnax,\" antwoordde de Amerikaan, wiens tanden zoo\nscherp als een bijl schenen te zijn, \"maar ik zal zelfs een tijgerrib\neten als er geen ander viervoetig dier op dit eiland te vinden is.\"\n\n\"Vriend Ned maakt ons bang,\" zeide Koenraad.\n\n\"Hoe het ook zij,\" hernam de harpoenier, \"het eerste dier op vier of\nop twee pooten, met of zonder vleugels krijgt een schot van mij in\nzijn ribben.\"\n\n\"Goed!\" antwoordde ik, \"daar gaat de onverzichtigheid van meester\nLand weer beginnen.\"\n\n\"Wees niet bang, mijnheer Aronnax; roei maar ferm op. Binnen vijf en\ntwintig minuten zal ik u een kost naar mijn smaak opdisschen.\"\n\nOm half negen liep de sloep zacht tegen het zandige strand op, na\ngelukkig tusschen de koraalriffen doorgekomen te zijn, welke het\neiland Gueboroar omringden.\n\n\nHOOFDSTUK XXI\n\nAan land.\n\nIk was zonderling te moede toen ik aan land stapte. Ned Land stampte\nop den grond alsof hij dien in bezit nam. Er waren echter nog maar\ntwee maanden verloopen sinds wij, volgens de uitdrukking van kapitein\nNemo, \"passagiers op de Nautilus,\" maar inderdaad gevangenen van den\nkapitein waren.\n\nBinnen weinige minuten waren wij reeds op een geweerschot afstands\nvan de kust het binnenland ingestapt. De grond was bijna geheel\nkoraalvormig, maar enkele uitgedroogde stroombeddingen, waarin ik\nstukken graniet vond, toonden aan dat dit eiland tot de primaire\naardvorming behoorde. Ons uitzicht werd door prachtige bosschen\nbelet; groote boomen, soms van 60 tot 70 meter hoog, waren\nverbonden door slingerplanten, natuurlijke hangmatten, welke een\nlicht windje heen en weder bewoog; aan den voet dier woudreuzen en\nonder het dichte bladerdak was de grond bezaaid met de schoonste en\nwelriekendste bloemen. Zonder op al die schoone voortbrengselen van\nde Nieuw-Guineesche flora te letten, liet de Amerikaan het aangename\nvoor het nuttige in den steek; hij zag een kokosboom, sloeg er eenige\nvruchten af, brak die door, en wij dronken de melk, en aten de pit\nmet een smaak, welke deed zien, dat wij niet volkomen tevreden waren\nmet de gewone spijzen op de Nautilus.\n\n\"Uitmuntend!\" zeide Ned.\n\n\"Uitstekend!\" antwoordde Koenraad.\n\n\"Ik geloof niet,\" zeide de Amerikaan, \"dat uw vriend Nemo er zich tegen\nverzetten zal als wij eene lading kokosnoten mede aan boord brengen?\"\n\n\"Ik geloof het ook niet,\" antwoordde ik, \"maar hij zal er niet van\nwillen proeven.\"\n\n\"Zooveel te erger voor hem,\" meende Koenraad.\n\n\"En zooveel te beter voor ons,\" antwoordde Ned Land \"des te meer\nhouden wij.\"\n\n\"Een woord slechts, Ned,\" zeide ik tegen den harpoenier, die gereed\nstond om een anderen kokosboom te plunderen, \"de kokosnoot is goed,\nmaar voor dat gij er de sloep mede vollaadt, dunkt mij, dat wij\neerst eens moesten onderzoeken, of het eiland geene even nuttige\nzaken oplevert. Versche groenten bijvoorbeeld, zouden door den kok\nvan de Nautilus gretig ontvangen worden.\"\n\n\"Mijnheer heeft gelijk,\" antwoordde Koenraad, \"en ik stel voor om\nin ons vaartuig drie plaatsen open te houden, eene voor vruchten,\neene voor groenten, en eene voor wild; hoewel ik van dit laatste nog\nhet minste of geringste niet gezien heb.\"\n\n\"Koen, wij moeten aan niets wanhopen,\" antwoordde Ned.\n\n\"Laat ons dan verder gaan,\" hernam ik, \"maar goed uit onze oogen zien,\nwant al schijnt het eiland onbewoond, dan zouden er toch wel eens\nwezens op kunnen wonen, die minder kiesch dan wij op het soort van\nwild waren!\"\n\n\"Nu, nu!\" riep Ned, met eene beteekenisvolle beweging zijner\nkakebeenen.\n\n\"Wat, Ned?\" riep Koenraad.\n\n\"Ik begin waarachtig te begrijpen,\" hervatte de Amerikaan, \"hoe\npleizierig het menscheneten zijn moet!\"\n\n\"Ned, Ned, wat zegt gij daar?\" antwoordde Koen. \"Gij een menscheneter:\nmaar dan zou ik niet meer veilig bij u zijn, met wien ik mijne hut\nmoet deelen. Zal ik dan nog eens half opgegeten wakker worden?\"\n\n\"Hoor eens, vriend Koen, ik houd veel van u, maar niet genoeg, om u\nzonder noodzaak op te pruimen.\"\n\n\"Ik vertrouw het maar half!\" zeide Koenraad. \"Komaan op de jacht;\nwij moeten volstrekt een stuk wild schieten om dien kannibaal tevreden\nte stellen, of anders zal mijnheer op een morgen niets anders vinden\ndan wat brokken van een knecht om hem te bedienen.\"\n\nOnder het houden van dergelijke gesprekken drongen wij in het\nsombere woud door, en doorkruisten dit gedurende twee uur in allerlei\nrichtingen. Het toeval diende ons in het vinden van eetbare planten,\nen een van de nuttigste boomen uit de keerkringsstreken verschafte\nons een kostbaar voedsel, hetwelk aan boord ontbrak. Ik bedoel den\nbroodboom, die op het eiland Gueboroar veelvuldig voorkomt; deze\nboom onderscheidde zich van de andere door een rechten en 14 meter\nhoogen stam. De top was van bevalligen ronden vorm, en droeg groote\ngelobde bladeren; uit die bladerenkroon kwamen groote ronde vruchten\nvan een decimeter lang, welke uitwendig zoo met stekels bezet waren,\ndat zij daardoor den schijn hadden van zeshoekig te zijn. Het is\neen nuttige boom, waarmede de natuur die streken, waar het graan\nontbreekt, voorzien heeft en die zonder veel arbeid te vorderen,\ngedurende acht maanden van het jaar vruchten geeft.\n\nNed Land kende die vruchten wel; hij had er bij zijne talrijke reizen\nmeermalen van gegeten, en hij wist ze goed open te krijgen. Toen hij\nze zag werd zijne begeerte aanstonds opgewekt, en hij kon zich niet\nlanger bedwingen.\n\n\"Ik mag sterven, mijnheer,\" zeide hij, \"als ik niet van dien broodboom\neet.\"\n\n\"Eet er van op uw gemak, vriend Ned; wij zijn hier om alles te\nbeproeven; doe het dus.\"\n\n\"Het zal niet lang duren!\" zeide de Amerikaan, en met eene lens\ngewapend stak hij een hoop dood hout in den brand, dat weldra, helder\nopflikkerde. Gedurende dien tijd zochten Koen en ik de beste vruchten\nvan den broodboom bijeen. Enkelen waren nog niet rijp genoeg, en haar\ndikke bast omvatte een wit, doch weinig vezelig merg. Anderen waren\ngeel en geleiachtig, en wachtten slechts het oogenblik om geplukt\nte worden. In die vruchten zat geen kern; Koenraad bracht er een\ntwaalftal aan Ned, die ze op een kolenvuur legde, nadat hij ze in\nschijfjes gesneden had; terwijl hij dit deed, zeide hij:\n\n\"Gij zult eens zien mijnheer, hoe lekker dit brood is.\"\n\n\"Vooral als men in lang geen brood gehad heeft,\" zeide Koen.\n\n\"Het is zelfs geen brood meer,\" voegde de Amerikaan er bij: \"het is\neen heerlijk gebak. Hebt gij dat nooit gegeten, mijnheer?\"\n\n\"Neen, Ned.\"\n\n\"Welnu, maak u dan maar gereed om iets heel lekkers te genieten. Als\ngij er dan niet weer naar verlangt, ben ik de koning der harpoeniers\nniet meer.\"\n\nNa weinige minuten was het gedeelte der vrucht dat aan den gloed van\nhet vuur was blootgesteld geweest, geheel verkoold. Het binnenste was\neen wit deeg, een soort van week kruim, waarvan de geur aan artisjokken\ndeed denken. Ik moet het bekennen, dit brood was voortreffelijk,\nen ik at het met groot genoegen.\n\n\"Ongelukkig,\" zeide ik, \"kan men zulk een deeg niet versch houden,\nen het komt mij onnoodig voor om er een voorraad van op te doen om\nmede te nemen.\"\n\n\"Welnu komaan, mijnheer!\" riep Ned Land uit, \"gij spreekt als een\nnatuuronderzoeker, en ik zal handelen als een bakker. Koen, haal\neens een hoop vruchten op, die wij mede kunnen nemen als wij weer\nnaar boord gaan.\"\n\n\"En hoe maakt gij die gereed?\" vroeg ik.\n\n\"Door uit het merg een gegist deeg te maken, dat zonder te bederven\nlang bewaard kan blijven. Als ik het gebruiken wil dan zal ik het in\nde kombuis laten bakken, al is het dan een beetje zuur, dan zult gij\nhet toch wel lekker vinden.\"\n\n\"Ik zie dus Ned, dat er niets aan dit brood ontbreekt?\"\n\n\"Ik wel mijnheer; wij hebben nog behoefte aan eenige vruchten, of\nalthans groenten er bij!\"\n\n\"Laat ons die dan zoeken.\"\n\nToen wij dien oogst bijeen hadden, gingen wij op weg om dit landelijk\nmaal volledig te maken. Ons onderzoek was niet te vergeefs, en tegen\nden middag hadden wij een grooten voorraad bananen. Deze heerlijke\nvruchten uit de verzengde luchtstreek zijn het geheele jaar door\nrijp, en de Maleiers, die er den naam van pisang aan hebben gegeven,\neten ze zonder ze te koken; te gelijk met de bananen verzamelden\nwij nog andere vruchten, onder anderen ananassen van buitengewone\ngrootte. Doch deze oogst ontnam ons een groot deel van onzen tijd,\ndien wij overigens niet behoefden te betreuren.\n\nKoenraad keek altijd naar Ned: de harpoenier liep vooruit, en terwijl\nhij door het bosch wandelde, verzamelde hij zonder zich te vergissen\nuitstekende vruchten om zijn voorraad volledig te maken.\n\n\"Ontbreekt u niets?\" vroeg Koenraad.\n\n\"Hem!\" kuchte de Amerikaan.\n\n\"Wat beklaagt gij u?\"\n\n\"Al die planten en vruchten maken geen maal uit,\" antwoordde\nNed. \"Hiermede eindigt een maaltijd, dat is het dessert. Maar de soep,\nen het gebraad, waar zijn die?\"\n\n\"Zeker, Ned,\" zeide ik, \"gij hebt ons karbonaden beloofd, die tot\nhet rijk der fabelen schijnen te blijven behooren.\"\n\n\"Mijnheer,\" antwoordde de Amerikaan, \"de jacht is niet alleen niet\nge\u00ebindigd, maar zij is zelfs nog niet eens begonnen. Geduld maar,\nwij zullen nog wel een gevederd of behaard dier tegen komen, en is\nhet hier niet, dan is het ergens anders....\"\n\n\"En is het van daag niet, dan is het morgen,\" voegde Koen er bij,\n\"want wij moeten niet al te ver gaan, en ik stel zelfs voor om naar\nde sloep terug te keeren.\"\n\n\"Wat, nu reeds?\" riep Ned Land.\n\n\"Wij moeten voor den nacht terug zijn,\" zeide ik.\n\n\"Maar hoe laat is het dan!\" vroeg de Amerikaan.\n\n\"Ten minste twee uur,\" gaf Koenraad ten antwoord.\n\n\"Hoe spoedig gaat de tijd aan den wal om,\" zuchtte Ned Land treurig.\n\n\"Op weg,\" riep Koenraad.\n\nWij kwamen dus door het bosch terug, en sneden daar nog eenige koppen\nuit jonge palmboomen, welke wij als kool konden eten, en vonden\nbovendien een soort van kleine snijboonen. Wij waren zwaar beladen,\ntoen wij de sloep bereikten. Ned Land vond echter dat wij nog niet\ngenoeg hadden. Het toeval begunstigde hem. Op het oogenblik dat wij\nons zouden inschepen zag hij verscheidene boomen van 8 tot 10 meter\nhoog, die tot de palmsoorten behoorden: die boomen even kostbaar als\nde broodboom, worden met recht onder de nuttigste van den geheelen\nMaleischen Archipel gerekend. Het waren sagoboomen, die van zelven\nvoorttelen zonder aangekweekt te worden, daar zij evenals moerbeiboomen\nloten schieten en zich zelven zaaien. Ned Land wist hoe men zulke\nboomen behandelen moest; hij nam zijne bijl, en die met groote kracht\nzwaaiende had hij er weldra twee of drie voor den grond doen vallen,\nwier met witte stof overdekte bladeren bewezen dat zij rijp waren. Ik\nkeek er meer naar met het oog van een natuuronderzoeker dan van iemand,\ndie uitgehongerd was. Hij begon met van elken stam eene reep schors\nvan een centimeter breed af te scheuren, waaronder een net van lange\nvezels lag, dat uit niet te ontwarren knoopen bestond, en met een soort\nvan gomachtig meel aan elkander zat geplakt. Dit meel was de sago,\nwelk voedsel vooral door de bevolking van dezen Archipel genuttigd\nwordt. Ned Land stelde zich voor het oogenblik tevreden met den stam\nin stukken te hakken, zooals hij met brandhout zou gedaan hebben; hij\nbehield zich voor om er later het meel uit te halen en op te zamelen,\nen om het, als het in de zon wat gedroogd was, in Tormen te laten\nhard worden.\n\nEindelijk verlieten wij tegen vijf uur s'avonds met al onze\nschatten het eiland, en een half uur daarna lagen wij weder naast\nde Nautilus. Bij onze komst verscheen er niemand, de groote ijzeren\ncylinder scheen verlaten; toen wij onzen voorraad aan boord hadden ging\nik naar mijne kamer, waar het souper gereed stond; ik at en ging naar\nbed. Den volgenden morgen, 6 Januari, gebeurde er niets bijzonders aan\nboord. Geen enkel gerucht, geen enkel teeken van leven kwam tot mij. De\nsloep was naast het vaartuig blijven liggen op dezelfde plaats, waar\nwij haar den vorigen avond gelaten hadden. Wij besloten nog eens naar\nhet eiland Gueboroar te gaan. Ned Land hoopte op de jacht gelukkiger te\nzijn dan den vorigen dag en wilde een ander deel van het woud bezoeken.\n\nMet het opgaan der zon waren wij op weg. In weinige oogenblikken\nbereikte onze sloep met behulp van een gunstigen stroom het eiland. Wij\ngingen aan land, en omdat wij dachten dat het goed was als wij aan\nhet verlangen van Ned Land voldeden, volgden wij hem, doch hadden\nwerk om hem met zijne lange beenen bij te houden.\n\nDe Amerikaan liep de kust in westelijke richting langs, daarna\ndoorwaadde hij eenige kleine riviertjes, en ging naar eene hoogvlakte,\nwelke door wonderschoone bosschen begrensd werd. Eenige ijsvogels\nzwierven langs de riviertjes, doch lieten zich niet benaderen. Hunne\nschuwheid bewees mij dat die vogels wisten wat zij van wezens van\nonze soort te wachten hadden, en ik maakte daaruit de gevolgtrekking\ndat als het eiland al niet bewoond was, er ten minste van tijd tot\ntijd menschen kwamen.\n\nToen wij eene vrij weelderige weide door waren gegaan, kwamen wij\naan den rand van een klein bosch, waar het gezang en gekweel van een\ngroot aantal vogels ons vroolijk tegenklonk.\n\n\"Dat zijn nog maar vogels,\" zeide Koenraad.\n\n\"Maar er zijn er toch bij, die men eten kan!\" antwoordde de harpoenier.\n\n\"Ik geloof het niet, vriend Ned,\" hervatte Koenraad, \"want ik zie\nniets dan papegaaien.\n\n\"Vriend Koen,\" was het deftige antwoord van den Amerikaan, \"de papegaai\nis een fazant voor hem die niets anders te eten heeft.\"\n\n\"En ik zal er nog bijvoegen,\" zeide ik, \"dat als hij goed wordt klaar\ngemaakt, die vogel nog wel de moeite waard is.\"\n\nEn inderdaad, onder het dichte gebladerte fladderde een heirleger van\npapegaaien van tak tot tak; zij schenen slechts op een zorgvuldiger\nopvoeding te wachten om te kunnen spreken. Voor het oogenblik kakelden\nzij met wijfjes van allerhande kleur, en met deftige kakatoe's,\ndie over eenige wijsgeerige stelling schenen na te denken, terwijl\nschitterend roode vogels als een stuk scharlaken, dat door den wind\nwordt voortgejaagd, voorbij vlogen, te midden van een vogelenheir dat\nmet de prachtigste kleuren was uitgedost; het was eene verscheidenheid\nvan bevallige vogels, zooals ik nooit gezien had, doch die over\nhet algemeen slecht om te eten waren. Evenwel ontbrak er aan deze\nverzameling nog \u00e9en vogel, welke nooit over de grenzen van de\nPapoea-eilanden gekomen is. Het toeval diende mij weldra ook hierin.\n\nNa een niet zeer dicht kreupelhout te zijn doorgegaan, vonden\nwij eene vlakte met heesters bedekt. Daar zag ik prachtige vogels\nopvliegen, wier lange vederen hen noodzaakten om tegen den wind in\nte vliegen. Hunne dwarrelende vlucht, de bevalligheid der bochten,\nwelke zij in de lucht beschreven de schittering hunner kleuren trokken\nbijzonder onze aandacht; ik herkende ze zonder moeite.\n\n\"Paradijsvogels!\" riep ik uit.\n\n\"Orde der musschen, afdeeling der....\" antwoordde Koenraad.\n\n\"Is het ook familie van de patrijzen?\" viel Ned Land hem in de rede.\n\n\"Dat geloof ik niet; doch ik reken toch op uwe behendigheid om een\nvan die prachtige dieren uit deze hemelstreek te vangen.\"\n\n\"Ik zal het beproeven, mijnheer de professor, hoewel ik meer gewoon\nben om met den harpoen dan met het geweer om te gaan.\"\n\nDe Maleiers, die met de Chineezen grooten handel in deze vogels\ndrijven, hebben verschillende manieren om ze te vangen, waarvan wij nu\ngeen gebruik konden maken. Dan eens zetten zij strikken in de toppen\nder boomen; waarin de paradijsvogels bij voorkeur zich ophouden; dan\nvangen zij ze met lijmstokken; soms zelfs vergiftigen zij het water,\nwaarin die vogels gewoonlijk gaan drinken. Wat ons betrof, wij moesten\nze in de vlucht schieten waardoor wij weinige kans hadden om er een\nte krijgen; wij verspilden daarom ook een deel van onze ammunitie.\n\nTegen elf uur 's morgens waren wij den eersten rand der bergen,\nwelke zich in het midden des eilands verheffen, over, en wij hadden\nnog niets geschoten. De honger begon ons te plagen; de jagers hadden\ngerekend op hetgeen zij zouden schieten en daarin hadden zij ongelijk\ngehad. Gelukkig schoot Koenraad tot zijne groote verbazing twee dieren\ntegelijk dood en verschafte ons daardoor een ontbijt; hij schoot\nnamelijk eene witte en eene houtduif, die vlug geplukt en aan een spit\ngestoken, voor een vuurtje van dood hout gebraden werden. Terwijl die\nbeestjes gereed werden gemaakt, bereidde Ned Land eenige vruchten\nvan den broodboom; daarna aten wij de beide duiven op en vonden ze\nvoortreffelijk. De muskaatnoot, waarmede zij zich gewoonlijk voeden,\ngeeft aan hun vleesch een zekeren geur, en doet ze overheerlijk smaken.\n\n\"Het is evenals jonge hoentjes, die truffels eten,\" zeide Koenraad.\n\n\"En wat ontbreekt u nu nog, Ned?\" vroeg ik den Amerikaan.\n\n\"Een viervoetig stuk wild, mijnheer Aronnax,\" antwoordde Ned Land. \"Al\ndie duiven dat is maar bijwerk, en een mondterging; ik zal dan ook\nniet eer tevreden zijn voor ik een beest heb doodgeschoten, waarvan\nik karbonade kan eten.\"\n\n\"En ik niet, Ned, alvorens ik een paradijsvogel gevangen heb.\"\n\n\"Laat ons de jacht dan voortzetten,\" antwoordde Koenraad, maar naar\nden zeekant toe; wij zijn tot de helling der bergen genaderd en ik\ngeloof dat het beter is om naar de bosschen terug te keeren.\n\nDat was een wijze raad, en wij volgden dien. Na een uur te zijn\nvoortgegaan, waren wij in een waar bosch van sagoboomen gekomen;\neenige onschadelijke slangen vluchtten voor ons uit; de paradijsvogels\nverdwenen als wij naderden, en ik wanhoopte er wezenlijk reeds aan\nom ze onder schot te krijgen, toen Koenraad, die vooruitging, zich\neensklaps bukte, een blijden kreet slaakte en met een prachtigen\nparadijsvogel in de hand naar mij toe kwam.\n\n\"Bravo Koen, bravo!\" riep ik.\n\n\"Mijnheer is wel goed.\" antwoordde Koenraad.\n\n\"Zeker niet, mijn jongen; gij hebt daar een meesterstuk begaan om\neen van die vogels te vangen, en dat nog wel met de hand!\"\n\n\"Als mijnheer hem eens goed bekijken wil, zal hij zien dat er zooveel\nverdienste niet in steekt.\"\n\n\"En waarom Koen?\"\n\n\"Omdat die vogel zoo dronken als een snip is.\"\n\n\"Dronken?\"\n\n\"Ja, mijnheer, dronken van de muskaatnoten, welke hij onder den boom,\nwaar ik hem gevangen heb, opvrat. Kijk eens, vriend Ned, wat het\nvreeselijk gevolg der onmatigheid is?\"\n\n\"Duizend duivels!\" antwoordde de Amerikaan, \"het is wel de moeite\nwaard om mij te verwijten hoeveel jenever ik sedert twee maanden\ngedronken heb!\"\n\nIk bekeek ondertusschen den schoonen vogel; Koenraad bedroog zich\nniet: de paradijsvogel, dronken van het koppige sap, was onmachtig\nom zich te bewegen; hij kon niet vliegen, zelfs bijna niet loopen;\ndit verontrustte mij echter niet, en ik liet zijn roes stil\nuitwoeden. De vogel behoorde tot de schoonste der acht soorten,\nwelke men op Nieuw-Guinea vindt; het was de groote smaragdkleurige\nparadijsvogel, een van de zeldzaamste; hij was drie decimeter lang;\nhet kopje was betrekkelijk klein; de oogen, die dicht bij den bek\nstonden, waren ook klein; doch hij vertoonde eene wonderschoone\nafwisseling van kleuren, de bek was geel, de pooten en nagels bruin,\nde vleugels lichtbruin met purper aan de uiteinden, de kop en hals\nlichtgeel, de borst smaragdkleurig en de buik kastanjebruin. Boven\nden staart staken twee lange hoornachtige en met dons bedekte\nschachten uit, welke in zeer lichte en lange veeren van zonderlinge\nfijnheid eindigden. Zoodanig was het uiterlijk van dien uitstekend\nfraaien vogel, welken de inboorlingen dichterlijk \"den vogel der zon\"\nnoemen. Ik wenschte dit prachtig exemplaar van de paradijsvogels mede\nnaar Parijs te kunnen nemen om hem aan den Plantentuin ten geschenke\nte geven, waar er geen enkele levend is.\n\n\"Is hij dan z\u00f3o zeldzaam?\" vroeg de Amerikaan op den toon van een\njager, die uit een wetenschappelijk oogpunt zeer weinig om wild geeft.\n\n\"Zeer zeldzaam, wakkere vriend, en vooral hoogst moeielijk om ze levend\nte vangen; zelfs als zij dood zijn, worden deze vogels nog als een\nbelangrijk handelsartikel beschouwd. Daarom hebben de inboorlingen een\nmiddel verzonnen om ze na te maken, zooals men paarlen en diamanten\nnamaakt.\"\n\n\"Wat!\" riep Koenraad, \"maakt men valsche paradijsvogels?\"\n\n\"Ja, Koen.\"\n\n\"En weet mijnheer hoe die inboorlingen dat doen?\"\n\n\"Zeer goed: de paradijsvogels verliezen in den Oostmousson hunne\nprachtige staartveeren; deze worden door de namakers van vogels\nopgezocht en aan een te voren verminkten papegaai aangeplakt, dan\nverven en vernissen zij den vogel, en sturen die voortbrengselen hunner\nzonderlinge nijverheid naar de Europeesche museums of aan liefhebbers.\"\n\n\"Mooi zoo!\" riep Ned Land, \"al is het dan de vogel niet, dan zijn\nhet toch zijne vederen, en zoolang het beest niet gegeten wordt,\nzie ik er geen kwaad in!\"\n\nAl was aan mijne begeerte nu voldaan door het bezit van een\nparadijsvogel, de wensch van den Amerikaanschen jager was nog\nvolstrekt niet vervuld. Gelukkig velde Ned Land tegen twee uur een\ngroot boschvarken, dat de inlanders bari-outang noemen. Het dier\nkwam goed van pas om ons wezenlijk vleesch van een viervoetig dier\nte verschaffen; Ned was trotsch op zijn schot; het varken, door den\nelectrieken kogel getroffen, was mors dood gevallen.\n\nDe Amerikaan sneed het open en haalde er de ingewanden uit; toen sneed\nhij er vast een half dozijn ribbetjes uit, welke hij voor ons avondmaal\nwilde roosteren; daarop ving de jacht op nieuw aan, welke nog blijken\nmoest geven van de heldendaden van Ned en Koenraad; de twee vrienden,\nhet kreupelhout doorkruisende, joegen een troep kangoeroe's op, die\nop hunne lange achterpooten wegvluchtten; maar zij sprongen niet z\u00f3o\nsnel weg of de electrieke kogel kon hen in hunne vaart nog wel stuiten.\n\n\"O, mijnheer,\" riep Ned Land, wien de jagers woede naar het hoofd\nbegon te stijgen, \"wat heerlijk wild, vooral gestoofd! Wat voorraad\nvoor de Nautilus! Twee, drie ... vijf voor den grond! En als ik denk\ndat wij al dat vleesch zullen opeten, en dat die gekken daar aan\nboord er niets van mede krijgen!\"\n\nIk geloof waarlijk dat, als de Amerikaan niet zooveel gepraat\nhad, hij in overmaat van blijdschap den geheelen troep zou\ndoodgeschoten hebben! Maar hij stelde zich tevreden met een dozijn\nvan die buideldieren; zij waren klein van stuk; het waren eigenlijk\nspringkonijnen, die in holle boomen nestelen en ontzaglijk vlug zijn;\nmaar al zijn zij klein, zoo is hun vleesch toch bijzonder gezocht.\n\nWij waren zeer tevreden over den uitslag onzer jacht. De vroolijke\nNed stelde zich voor om den volgenden dag naar dit bekoorlijke eiland\nterug te keeren, dat hij zoo het scheen van alle eetbare dieren\nberooven wilde; doch hij rekende buiten den waard.\n\n's Avonds om zes uur waren wij weder op het strand. Onze sloep lag\nop hare gewone plaats; de Nautilus stak altijd als een lange klip op\ntwee mijl van de kust boven de zee uit.\n\nZonder dralen begon Ned Land aan het gewichtig werk voor ons\ndiner. Hij verstond de kookkunst bijzonder goed. Weldra verspreidden\nde varkensribbetjes, die hij boven een kolenvuur roosterde, een\naangenamen geur. Doch ik bemerk dat ik den Amerikaan nadoe. Ik raak\nnu reeds opgewonden door een geroosterd varkensribbetje! Men vergeve\nhet mij zooals aan Ned Land!\n\nOm kort te gaan, ons maal was overheerlijk. Twee houtduiven kwamen\nook op de spijskaart voor, en behalve dit en de andere vleeschspijzen\neene sagopastij, brood van den broodboom, eenige manga's, een half\ndozijn ananassen, en het uitgegiste sap van zeker soort van kokosnoten,\nwaardoor wij wat opgewonden werden; ik geloof zelfs dat mijne waardige\nmakkers niet zoo heel helder meer waren.\n\n\"Als wij van avond eens niet naar de Nautilus terug keerden?\" zeide\nKoenraad.\n\n\"Als wij er eens nooit weder heen gingen?\" voegde Ned er bij.\n\nOp dat oogenblik viel er een steen voor onze voeten neder, en maakte\neen einde aan de voorstellen van het tweetal.\n\n\n\nHOOFDSTUK XXII\n\nNemo's bliksem.\n\nWij keken zonder op te staan naar den kant van het bosch; ik hield\nmijne hand, welke een hap naar den mond bracht, stil, doch Ned Land\nat door.\n\n\"Een steen valt niet uit de lucht,\" zeide Koenraad, \"of het moest\neen aeroliet zijn.\"\n\nEen tweede zuiver ronde steen sloeg Koenraad een lekker duivenboutje\nuit de hand, en bevestigde dus zijne opmerking.\n\nWij sprongen alle drie overeind met het geweer in de hand en waren\ngereed om elken aanval af te weren.\n\n\"Zijn het apen?\" vroeg Ned.\n\n\"Bijna,\" antwoordde Koenraad, \"het zijn wilden.\"\n\n\"Naar de sloep!\" riep ik, naar den zeekant loopende. Wij moesten\ninderdaad vluchten, want een twintigtal inboorlingen, met bogen en\nslingers gewapend, verschenen aan den rand van een boschje, dat op\nnauwelijks honderd pas afstands ons aan den rechterkant het uitzicht\nbelette. Onze sloep lag tien vademen van ons af. De wilden naderden\nlangzaam, maar maakten de meest vijandige bewegingen; het regende\npijlen en steenen.\n\nNed Land had zijn voorraad niet in den steek willen laten, en\nniettegenstaande het dreigende van het gevaar liep hij met zijn varken\nop den eenen, en de kangoeroe's op den anderen schouder zoo hard als\nhij kon. In twee minuten waren wij op het strand, onze provisie en\nonze wapens in de sloep werpen, die in zee brengen en de riemen\ngrijpen was het werk van een oogenblik. Wij waren nog geen twee\nkabellengten ver, toen honderd wilden met geschreeuw en gebaren tot\naan het middel in het water liepen. Ik keek eens of hunne verschijning\nook enige mannen van de Nautilus op het plat zou tevoorschijn roepen;\nmaar neen, het kolossale vaartuig bleef verlaten.\n\nTwintig minuten daarna waren wij aan boord; het luik was open; nadat\nwij de boot hadden vastgelegd, gingen wij naar binnen. Ik ging naar\nhet salon, waar ik enige accoorden hoorde aanslaan; kapitein Nemo\nzat daar voor het orgel geheel in muzikale verrukking verloren.\n\n\"Kapitein!\" zeide ik.\n\nHij hoorde mij niet.\n\n\"Kapitein!\" zeide ik nog eens, en raakte zijne hand aan. Hij sidderde,\nen terwijl hij zich omkeerde, zeide hij:\n\n\"O, zijt gij het mijnheer de professor? Welnu, hebt gij eene goede\njacht gehad, en schoone planten verzameld?\"\n\n\"Ja, kapitein,\" zeide ik, \"maar wij hebben ongelukkig een troep\ntweevoetige wezens achter ons aan gekregen, wier nabijheid ons vrij\nverontrustend toeschijnt.\"\n\n\"Wat soort van wezens?\"\n\n\"Wilden.\"\n\n\"Wilden!\" antwoordde de kapitein op spotachtigen toon. \"En gij\nverwondert u, mijnheer, dat als gij ergens voet aan wal zet er wilden\nte vinden? Wilden, waar zijn die niet? En bovendien, zijn die wilden\nerger dan alle anderen?\"\n\n\"Maar kapitein....\"\n\n\"Wat mij aangaat, mijnheer, ik heb overal wilden ontmoet.\"\n\n\"Welnu,\" antwoordde ik, \"als gij ze niet bij u aan boord wilt hebben,\ndient gij eenige voorzorgsmaatregelen te nemen.\"\n\n\"Wees gerust, mijnheer de professor, gij behoeft u daar zoo bang niet\nvoor te maken.\"\n\n\"Maar die inboorlingen zijn talrijk.\"\n\n\"Hoeveel hebt gij er geteld?\"\n\n\"Een honderdtal ten minste.\"\n\n\"Mijnheer Aronnax,\" hernam de kapitein, die zijne vingers weer over\nde toetsen van het orgel liet gaan; \"als al de inboorlingen van\nNieuw-Guinea op dat strand bij elkander waren, dan zou de Nautilus,\nniets van hunne aanvallen te vreezen hebben!\"\n\nZijne handen bewogen zich over de klavieren van zijn instrument,\nwaarbij ik opmerkte dat hij alleen de zwarte toetsen aanraakte,\nzoodat de door hem gespeelde melodi\u00ebn bijzonder veel op Schotsche\ngeleken. Weldra had hij mijne tegenwoordigheid vergeten, en was in\ndroomerijen verdiept, waaruit ik hem niet zocht op te wekken.\n\nIk ging weer op het plat. De nacht was reeds gevallen, want onder\ndeze breedte gaat de zon spoedig zonder schemering onder. Ik zag\nhet eiland Gueboroar slechts even; maar talrijke vuren op het strand\nbewezen mij dat de inboorlingen er niet aan dachten om ons te verlaten.\n\nIk bleef gedurende eenige uren all\u00e9\u00e9n; dan dacht ik aan die\ninboorlingen zonder ze te vreezen, want het onwrikbare vertrouwen van\nden kapitein had zich ook van mij meester gemaakt; dan vergat ik ze\nweer, om de pracht van den sterrenhemel in deze tropische gewesten\nte bewonderen, ik vloog in gedachten met die sterren, welke mijn\nvaderland binnen weinige uren zouden verlichten, naar Frankrijk\nmede. De maan schitterde aan het uitspansel; ik dacht er aan dat\ndie trouwe wachter overmorgen op die zelfde plaats terug zou komen,\nom het water te doen rijzen, en de Nautilus van de koraalklip los te\nmaken. Toen ik tegen middernacht zag dat alles op zee en onder het\ngeboomte op de kust rustig was, ging ik naar mijne hut en sliep kalm\nin. De nacht ging zonder ongeval voorbij. De Papoea's waren zonder\ntwijfel bang voor het monster, dat in de baai lag, want het geopende\nluik zou hun anders gemakkelijk den toegang verschaft hebben.\n\nDen 8sten Januari ging ik 's morgens om zes uur op het plat; de dag\nbrak aan; toen de morgennevel optrok, zag ik eerst het strand en toen\nde toppen der bergen. De wilden waren er nog altijd, doch talrijker dan\nden vorigen dag, vijf of zes honderd misschien. Eenigen maakten gebruik\nvan het lage tij, en waren van de eene klip op de andere springende tot\nop twee kabellengten van de Nautilus gekomen; ik zag ze zeer duidelijk;\nhet waren wel degelijk Papoea's van athletische gedaante, menschen\nvan een schoon ras met een hoog en breed voorhoofd, een dikken, doch\ngeen platten neus, en met witte tanden. Hun wolachtig haar was rood\ngeverfd, en stak vreemd af tegen hunne huid, die zwart en glimmend\nwas als van de Nubiers. Aan hunne doorstoken en uitgerekte oorlellen\nhingen trossen beentjes; zij waren over het algemeen naakt. Ik zag\neenige vrouwen onder hen, die eene wezenlijke crinoline van gedroogd\ngras aan hadden, welke tot aan de knie\u00ebn reikte. Sommige opperhoofden\nhadden hun hals met een halve maan en met snoeren van roode en witte\nglaskoralen versierd; bijna allen waren met bogen, pijlen en schilden\ngewapend en droegen een soort van netje op den rug, waarin zij de ronde\nsteenen bewaarden, welke zij met groote behendigheid wisten te werpen.\n\nEen van die opperhoofden was dicht bij de Nautilus gekomen, en bekeek\nhet vaartuig nauwkeurig. Het moest er een van hoogen rang zijn, want\nhij had eene mat van gedroogde banaanbladen om het lichaam geslagen,\nwelke met schitterende kleuren beschilderd was. Ik zou hem gemakkelijk\nhebben kunnen neerschieten, omdat hij zich binnen het bereik van\nmijn geweer bevond, doch ik meende dat het beter was om te wachten\ntot dat zij zich wezenlijk vijandig toonden. Tusschen Europeanen en\nwilden past het dat Europeanen zich verdedigen en nimmer aanvallen.\n\nGedurende al den tijd, dat het lage tij duurde, zwierven de\ninboorlingen in de nabijheid van de Nautilus, maar zij maakten geen\ngeraas. Ik hoorde hen dikwijls het woord \"assai\" roepen, en uit\nhunne gebaren begreep ik dat zij mij uitnoodigden om aan land te\nkomen, eene uitnoodiging, welke ik meende te moeten weigeren. Dien\ndag verliet de sloep derhalve de Nautilus niet, tot groot verdriet\nvan Ned Land die zijn voorraad niet kon volledig maken. De handige\nAmerikaan gebruikte zijn tijd om het vleesch klaar te maken dat hij van\nGueboroar had medegebracht. Wat de wilden betreft, die gingen tegen\nelf uur 's morgens weer naar land, toen de toppen der koraalriffen\nbij het wassen van het tij onder de golven begonnen te verdwijnen;\ndoch ik zag dat hun aantal op het strand zeer toenam; waarschijnlijk\nkwamen zij van de naburige eilanden, en van Nieuw-Guinea. Echter zag\nik geen enkele prauw.\n\nDaar ik niets beters te doen had, kreeg ik lust om eens in het heldere\nwater met een schepnet te visschen, daar ik schelpen en planten in\nmenigte op den bodem zag liggen. Het was bovendien de laatste dag,\ndat de Nautilus in deze streken doorbracht, als zij ten minste den\nvolgenden dag, volgens de verzekering van kapitein Nemo, met hooge\nzee zou losraken.\n\nIk riep Koenraad, die mij een klein schepnet bracht, van de soort,\nwaarmede men gewoonlijk oesters vischt.\n\n\"En die wilden?\" vroeg Koenraad, \"zij schijnen zoo erg boos niet.\"\n\n\"Het zijn toch menscheneters, mijn jongen.\"\n\n\"Men kan menscheneter en braaf zijn,\" hernam Koenraad, \"even zooals men\ngulzig en eerlijk man kan wezen. Het eene sluit het andere niet uit.\"\n\n\"Goed, Koen, ik stem u toe, dat het eerlijke menscheneters zijn en dat\nzij hunne gevangenen fatsoenlijk opeten; maar daar ik zelfs niet eens\nfatsoenlijk wil opgegeten worden, zal ik oppassen, want de kapitein\nschijnt geen de minste voorzorgen te nemen. En nu aan 't werk.\"\n\nWij vischten ijverig gedurende twee uur, doch zonder eenig zeldzaam\nstuk op te halen; ons net was telkens wel vol schelpen, maar niets\nbijzonders, alleen een stuk of wat paarloesters en een dozijn kleine\nschildpadden, die wij voor den kok bewaarden. Doch op 't oogenblik, dat\nik er het minst op verdacht was, kreeg ik een wonder, of liever gezegd\neene natuurlijke misvorming te zien welke men zelden ontmoet. Koen had\nhet net weder uitgeworpen en haalde het met zeer gewone schelpen op,\ntoen hij mij plotseling de hand in het net zag steken en er een schelp\nuithalen, welke ik met een kreet van blijdschap in de hoogte hief.\n\n\"Wat scheelt er aan, mijnheer?\" vroeg hij zeer verwonderd. \"Is\nmijnheer gebeten?\"\n\n\"Neen mijn jongen, en toch zou ik voor zulk eene ontdekking wel een\nlid van een vinger willen missen.\"\n\n\"Welke ontdekking?\"\n\n\"Deze schelp,\" zeide ik, hem het voorwerp mijner blijdschap toonende.\n\n\"Het is doodeenvoudig een purperolijf, klasse\n\n\"Ja wel, Koen, maar in plaats van rechts naar links gedraaid te zijn,\nis deze juist omgekeerd.\"\n\n\"Omgekeerd?\"\n\n\"Ja mijn vriend, het is een linksche schelp!\"\n\n\"Een linksche schelp!\" herhaalde Koenraad met een van vreugde\nkloppend hart.\n\n\"Zie maar eens.\"\n\n\"Mijnheer kan mij gerust gelooven,\" zeide Koenraad, terwijl hij de\nkostbare schelp met bevende hand aanvatte, \"ik ben nog nooit zoo\nblijde geweest.\"\n\nEn er was wel reden toe; men weet toch dat rechts wenden volgens\nde opmerkingen der natuuronderzoekers een wet van de natuur is. De\nhemellichamen en hunne wachters bewegen zich bij hunne omwenteling\nom de zon en om zich zelven van rechts naar links; de mensch gebruikt\nliefst de rechterhand, zoodat allerlei werktuigen en inrichtingen als\ntrappen, sloten, horlogeveeren, enz. enz. zoodanig gemaakt zijn, dat\nzij rechts kunnen gebruikt worden. De natuur heeft deze wet ook gevolgd\nin het draaien der schelpen; zij zijn allen rechts op zeer zeldzame\nuitzonderingen na, en als er soms gevonden worden die links gedraaid\nzijn, dan betalen de liefhebbers die soms met haar gewicht in goud.\n\nKoen en ik waren dus verrukt op het gezicht van onzen schat, en ik\nvatte het plan reeds op om er ons Museum mede te verrijken, toen\neen noodlottige steen, door een inboorling geworpen, het kostbare\nvoorwerp in Koenraads hand in stukken sloeg. Ik stiet een wanhopigen\nkreet uit! Koenraad greep mijn geweer en mikte op den wilde, die\nzijn slinger op tien meter van ons af nog in de hand had. Ik wilde\nhem tegenhouden, doch het schot ging af en verbrijzelde den armband\nvan amuletten, welke om den arm van den Papoea geslingerd zat.\n\n\"Koen!\" riep ik, \"Koen!\"\n\n\"Wat, ziet mijnheer dan niet dat die kannibaal ons aanvalt\"\n\n\"Een schelp is geen menschenleven waard!\" zeide ik.\n\n\"O, die schavuit! ik wilde liever dat hij mij den arm had verbrijzeld.\"\n\nKoenraad meende het oprecht, maar ik was het niet met hem eens;\nechter was de toestand sinds eenige minuten veranderd, zooals wij\nbemerkten. Een twintigtal prauwen omringden ons; die vaartuigen van\nuitgeholde boomstammen gemaakt, waren lang, smal, vlug in de vaart,\nen bleven recht op het water liggen door twee bamboezen zwaarden,\nwelke aan weerszijden op het water steunden. Zij werden door halfnaakte\nwilden gepagaaid, en ik zag ze niet zonder ongerustheid naderen.\n\nHet was duidelijk dat die Papoea's reeds met Europeanen in aanraking\nwaren geweest, en hunne schepen kenden. Maar wat moesten zij wel denken\nvan dien langen ijzeren cylinder, zonder mast of schoorsteen? Niets\ngoeds, want zij waren eerst op eerbiedigen afstand gebleven;\ntoen zij hem echter onbeweeglijk zagen liggen, vatten zij moed,\nen wilden er nader kennis mede maken; doch juist die kennismaking\nmoest belet worden. Onze geweren, wier schot geen knal gaf, konden\ndien inboorlingen slechts weinig vrees inboezemen, daar zij slechts\neerbied hebben voor geraasmakende vuurwapenen. De bliksem zou ook\nzonder den donder de menschen niet verschrikken, hoewel het gevaar\nin het eerste en niet in het geraas gelegen is.\n\nOp dit oogenblik naderden de prauwen dichter bij de Nautilus, en het\nregende pijlen om ons heen.\n\n\"Te drommel, het hagelt,\" riep Koenraad, \"misschien is het wel\nvergiftigde hagel!\"\n\n\"Ik zal den kapitein waarschuwen,\" zeide ik, naar binnengaande.\n\nIk ging naar het salon en omdat ik er niemand vond, waagde ik het om\naan de deur van Nemo's kamer te tikken.\n\n\"Binnen!\" riep men; ik trad binnen en vond den kapitein verdiept in\neene berekening, waarin allerlei stelkundige formulen de hoofdrol\nspeelden.\n\n\"Hinder ik u ook?\" vroeg ik uit beleefdheid\n\n\"Ja, mijnheer,\" was het korte antwoord; \"doch ik geloof dat gij\nernstige redenen hebt om bij mij te komen!\"\n\n\"Inderdaad; wij zijn omringd door prauwen, en zullen binnen weinige\nminuten zeker door honderden wilden worden aangevallen.'\"\n\n\"Zoo,\" zeide de kapitein bedaard, \"zijn zij met hunne prauwen gekomen?\"\n\n\"Ja kapitein.\"\n\n\"Welnu, dan is het immers genoeg als het luik gesloten wordt?\"\n\n\"Juist, en ik kwam u zeggen....\"\n\n\"Niets is gemakkelijker,\" zeide Nemo, en op een electrieken knop\ndrukkende, gaf hij daartoe aan de wachthebbende matrozen bevel.\n\n\"Het is reeds geschied, mijnheer,\" zeide hij na eenige\noogenblikken. \"De sloep is op hare plaats en het luik is dicht. Gij\nvreest toch zeker niet dat die heeren de wanden van mijn vaartuig\nverbrijzelen zullen, waar de kogels van uw fregat zelfs geen schade\naan toebrachten!\"\n\n\"Neen, kapitein, maar er bestaat nog een ander gevaar.\"\n\n\"Welk, mijnheer?\"\n\n\"Morgen ochtend moet gij het luik weder openen om de lucht in de\nNautilus te ververschen.\"\n\n\"Zeker, mijnheer, omdat ons vaartuig evenals de walvisschen ademt.\"\n\n\"Maar als op dat oogenblik de Papoea's op het plat zijn, dan zie ik\nniet in hoe gij ze beletten zult om binnen te komen.\"\n\n\"Denkt gij dan mijnheer, dat zij aan boord zullen komen?\"\n\n\"Ik ben er zeker van.\"\n\n\"Welnu, laat ze komen; ik zie geen enkele reden om hun dat te\nbeletten; het zijn toch arme duivels, die Papoea's en, ik wil niet\ndat mijn bezoek in de buurt van hun eiland het leven aan een van die\nongelukkigen kost.\"\n\nNa deze woorden wilde ik heengaan, doch de kapitein hield mij terug, en\nverzocht mij bij hem plaats te nemen. Hij vroeg met veel belangstelling\nnaar onzen tocht op het land, naar onze jacht, en scheen niet te\nbegrijpen hoe die Amerikaan zoo vurig naar vleesch verlangde. Daarna\nspraken wij over verschillende onderwerpen, en zonder daarom veel\nmede te deelen, was de kapitein inderdaad veel hartelijker.\n\nOnder anderen spraken wij over de ligging van de Nautilus, die juist\ngestrand was in die zeestraat, waar Dumont d'Urville op het punt was\ngeweest van te vergaan.\n\n\"Die d'Urville was een van uwe grootste zeelieden,\" zeide de\nkapitein, \"een van de verstandigste zeevaarders, Het is een\nFransche Cook. Ongelukkige geleerde! De ijsbanken aan de zuidpool,\nde koraalriffen en de kannibalen in den Grooten Oceaan getrotseerd te\nhebben om ellendig in een spoortrein om te komen! Als die krachtige\nman in de laatste oogenblikken van zijn leven heeft kunnen denken,\nwie weet wat die laatste gedachten dan geweest zijn?\"\n\nZoo sprekende, scheen Nemo bewogen.\n\nDaarna gingen wij, met de kaart in de hand, de tochten van den\nFranschen zeereiziger na, zijne reis om de aarde, zijne beide pogingen\nom aan de zuidpool door te dringen, waardoor de landen Amalia en\nLodewijk Filips ontdekt werden, en eindelijk zijne opmetingen van de\nvoornaamste eilanden in den Grooten Oceaan.\n\n\"Wat uw d'Urville aan de oppervlakte de zee verricht heeft,\" zeide\nkapitein Nemo, \"dat doe ik onder zee, en veel gemakkelijker en\nvollediger dan hij. De Astrolabe en de Z\u00e9lee werden onophoudelijk\ndoor de golven heen en weder geslingerd en konden dus niet tegen de\nNautilus opwegen, welke in het midden der wateren stil ligt, en dus\neen kalme studeerkamer heeten mag.\"\n\n\"En toch,\" zeide ik, \"is er een punt van overeenkomst tusschen de\nkorvetten van Dumont d'Urville en de Nautilus.\"\n\n\"Welk, mijnheer?\"\n\n\"Dat de Nautilus evenals zij gestrand is.\"\n\n\"De Nautilus is niet gestrand, mijnheer,\" antwoordde de kapitein\nbedaard; \"de Nautilus is gemaakt om kalm op het water te liggen,\nen ik zal al die moeilijke manoeuvres niet beginnen, welke d'Urville\nmet zijn korvetten aanving om weder vlot te raken. De Astrolabe en\nde Z\u00e9lee zijn vergaan, doch mijn Nautilus loopt geen gevaar. Morgen\nzal het hoogtij op het bepaalde uur het vaartuig oplichten, en wij\nzullen onzen tocht door de zee kunnen voortzetten.\"\n\n\"Kapitein,\" zeide ik, \"ik twijfel niet....\"\n\n\"Morgen,\" voegde de kapitein er bij, terwijl hij opstond, \"morgen\nmiddag twintig minuten voor drie\u00ebn, zal de Nautilus vlot worden,\nen zonder schade de Torrestraat verlaten.\"\n\nToen hij deze woorden kortaf gezegd had, maakte hij eene lichte\nbuiging; hij gaf mij dus mijn afscheid, en ik ging naar mijne hut. Daar\nvond ik Koenraad, die wenschte te weten welken uitslag mijn gesprek\nmet den kapitein gehad had.\n\n\"Mijn jongen,\" zeide ik, \"toen ik de meening uitte dat zijn Nautilus\ndoor de wilden bedreigd werd, heeft de kapitein mij op schertsenden\ntoon geantwoord. Ik kan u dus slechts \u00e9en ding antwoorden: vertrouw\nop hem, en ga gerust slapen.\"\n\n\"Heeft mijnheer mij niet noodig?\"\n\n\"Neen, mijn vriend, maar wat doet Ned Land?\"\n\n\"Vriend Ned maakt eene kangoeroe-pastij klaar, die verbazend lekker\nmoet worden,\" antwoordde Koenraad.\n\nIk bleet alleen, en ging naar bed, doch sliep vrij slecht. Ik hoorde\nde wilden op het plat heen en weder loopen en tusschen beiden een\noorverdoovend geschreeuw aanheffen. Zoo ging de nacht voorbij,\nzonder dat de equipage uit hare gewone traagheid scheen opgewekt\nte worden. Zij scheen zich evenmin om die wilden te bekreunen,\nals de bezetting van een geblindeerd fort om de muizen, die over de\nblindeering loopen.\n\nIk stond 's morgens om zes uur op. Het luik was niet open. De lucht\nwerd dus niet ververscht, maar de vergaarbakken, welke om alle\nmogelijke gebeurtenissen te voorkomen, gevuld waren, begonnen te\nwerken en brachten eenige kubieke meter zuurstof in de Nautilus.\n\nIk bleef tot twaalf uur in mijne kamer zitten werken, zonder den\nkapitein slechts een oogenblik gezien te hebben. Men scheen aan boord\ngeen enkel toebereidsel te maken om te vertrekken. Ik wachtte nog\neenigen tijd en ging toen naar het salon. De pendule wees half drie;\nin tien minuten moest de vloed zijne grootste hoogte bereikt hebben,\nen als de kapitein geen dwaze belofte gedaan had, dan zou de Nautilus\nonmiddellijk vlot raken; anders zouden er heel wat maanden verloopen,\nvoordat zij deze klippen verlaten kon.\n\nWeldra voelde ik echter eenige trilling in het vaartuig; ik hoorde\nde kalk- en koraalpunten tegen den buitenwand schuren.\n\nVijf minuten over half drie kwam kapitein Nemo in het salon.\n\n\"Wij gaan vertrekken,\" zeide hij.\n\n\"Zoo?\" antwoordde ik.\n\n\"Ik heb bevel gegeven, om het luik te openen.\"\n\n\"En de Papoea's?\"\n\n\"De Papoea's?\" antwoordde de kapitein schouderophalend.\n\n\"Zullen zij niet in de Nautilus komen?\"\n\n\"Hoe zoo?\"\n\n\"Wel, door het luik, als gij het laat open zetten.\"\n\n\"Mijnheer Aronnax,\" zeide Nemo bedaard, \"men komt het luik van de\nNautilus zoo maar niet binnen, al staat het open.\"\n\nIk keek hem eens aan.\n\n\"Begrijpt gij mij niet?\" vroeg hij.\n\n\"Geenszins.\"\n\n\"Welnu, kom dan mede en zie.\"\n\nIk ging naar de groote middeltrap; daar stonden Ned Land en Koenraad\nzeer nieuwsgierig naar eenige matrozen te kijken die het luik\nopenden, terwijl kreten van woede en afgrijselijk geschreeuw daar\nbuiten weerklonken. Eindelijk was het luik open, en een twintigtal\nafschuwelijke tronies verschenen. Maar de eerste van die wilden,\ndie de hand aan de trapleuning sloeg, werd door ik weet niet welke\nonzichtbare kracht achteruitgeworpen, en vluchtte onder vreeselijk\ngeschreeuw en met ontzaglijke sprongen. Tien van zijne makkers wilden\nook naar binnen komen, en ondergingen hetzelfde lot.\n\nKoenraad was in verrukking; Ned Land, slechts aan zijne hevige driften\ngehoor gevende, vloog naar de trap, maar, nauwelijks had hij de\ntrapleuning aangegrepen, of hij werd op zijne beurt terug geslingerd.\n\n\"Duizend duivels!\" riep hij, \"ik ben door den bliksem getroffen!\" Die\nuitroep verklaarde mij alles; het was geene trapleuning meer, maar\neen metalen ketting met electriciteit geladen, welke tot op het plat\nging. Ieder die er aan raakte kreeg een vreeslijken schok, en zulk een\nschok zou doodelijk geweest zijn als de kapitein dien geleider met\nden geheelen electrieken stroom van zijne machine geladen had. Men\nkon letterlijk zeggen dat hij tusschen zijne aanvallers en zich een\nelektriek net gespannen had, waar niemand ongestraft over heen kon.\n\nOndertusschen hadden de ontstelde Papoea's de vlucht genomen; wij\ntroostten en wreven half lachende den ongelukkigen Ned Land, die\nvloekte als een bezetene. Doch op dit oogenblik werd de Nautilus\ndoor de laatste vloedgolven opgelicht van het rif, en dat juist op\ndezelfde minuut waarop de kapitein het voorspeld had. De schroef begon\nlangzaam te werken; de snelheid nam hand over hand toe, en aan de\noppervlakte van het water blijvende verliet het vaartuig onbeschadigd\nde gevaarlijke Torresstraat.\n\n\n\nHOOFDSTUK XXIII\n\nSlaapdronken.\n\nDen volgenden dag, 10 Januari, hervatte de Nautilus haar tocht weer\nonder water, maar met zulk eene snelheid dat ik haar op niet minder\ndan 35 kilometer in het uur schatte. De snelheid van de schroef was\nzoo groot dat ik de omwentelingen niet tellen kon.\n\nAls ik er aan dacht dat deze voortreffelijke electrieke machine,\nbeweging, warmte en licht aan de Nautilus schonk, en haar bovendien\nnog verdedigde tegen aanvallen van buiten, zoodat het vaartuig in\neene heilige ark veranderd werd, welke niemand kon aanraken zonder\nverpletterd te worden, kende mijne bewondering geene grenzen meer,\nen van de machine ging die over op den bouwmeester, die dit alles\ngewrocht had.\n\nWij liepen recht naar het westen en den 11den Januari voeren wij om\nKaap Wessel, die op 135\u00b0 O.L. en 10\u00b0 N.B. de westpunt van de golf van\nCarpentaria vormt. Er waren nog tal van klippen, doch zij lagen verder\nuit elkander, en waren op de kaart met buitengewone nauwkeurigheid\naangeteekend. De Nautilus vermeed gemakkelijk de branding van Money\naan bakboord, en de klippen Victoria aan stuurboord, en bleef den\ntienden parallel volgen.\n\nDen 13den Januari kwamen wij in de zee van Timor, en de kapitein\nverkende het eiland van dien naam op 122\u00b0 O.L. Dit eiland, dat eene\noppervlakte heeft van 36000 vierkante kilometer, wordt door radjah's\nbestuurd. Die vorsten noemen zich zonen van krokodillen, dat is te\nzeggen van de hoogste geboorte waarop een sterveling aanspraak kan\nmaken. Ook wemelt het van die dieren in de stroomen van dit eiland,\nwaar zij bijzonder vereerd worden. Men beschermt en vereert ze,\nmen bidt ze aan en voedt ze; men geeft hun zelfs jonge meisjes ten\nvoedsel, en wee den vreemdeling, die de hand aan een dier gewijde\nmonsters slaat.\n\nMaar de Nautilus had niets met die leelijke dieren uit te staan. Timor\nwas voor een oogenblik slechts zichtbaar, namelijk om twaalf uur, toen\nde eerste stuurman de hoogte der zon nam. Ook zag ik slechts even het\nkleine eiland Rotti, dat tot dezelfde groep behoort, en welks vrouwen\nop de Maleische slavenmarkten een grooten naam van schoonheid bezitten.\n\nVan nu af richtte de Nautilus zich naar het zuidwesten, en zette\nkoers naar den Indischen Oceaan. Waar zou de kapitein ons nu heen\nvoeren? Zou hij de Aziatische kust weder opzoeken, of zou hij naar\nEuropa gaan? Dit was niet zeer waarschijnlijk van iemand, die het\nbewoonde land vermeed. Zou hij den steven zuidwaarts richten? Zou\nhij om de Kaap de Goede Hoop en verder om Kaap Hoorn varen om tot\naan de Zuidpool door te dringen. Zou hij soms ook naar den Grooten\nOceaan terug keeren waar zijn Nautilus zulk een gemakkelijk vaarwater\nvond? De toekomst zou het ons leeren.\n\nDen 14den Januari waren wij tusschen alle klippen en eilanden door\neindelijk weder in volle zee. De snelheid van de Nautilus werd\naanmerkelijk minder, en zeer wispelturig in hare bewegingen, dreef\nzij dan eens onder dan op de zee.\n\nGedurende dit gedeelte der reis nam de kapitein belangrijke\nproeven voor den verschillenden warmtegraad der zee op onderscheiden\ndiepte. Gewoonlijk verkrijgt men die gegevens met vrij samengestelde\ninstrumenten, wier opgaven op zijn minst genomen twijfelachtig zijn,\nhetzij men daartoe peilingen doet met thermometers; wier glazen\nbuizen dikwijls door den druk van het water breken, hetzij men dit\nten uitvoer brengt met werktuigen wier samenstelling gegrond is op\nde veranderlijkheid van weerstand der metalen tegen de electrieke\nstroomen. De aldus verkregen resultaten kunnen niet genoegzaam worden\nnagerekend. Kapitein Nemo ging die temperatuur daarentegen in de\ndiepten der zee zelve zoeken; zijn thermometer daar met het water\nin aanraking gebracht, gaf hem aanstonds en met groote juistheid de\nverlangde aanwijzing.\n\nZoo ging de Nautilus soms langzaam, soms snel naar beneden, en bereikte\nachtereenvolgens eene diepte van drie, vier, vijf, zeven, negen tot\nzelfs tienduizend meter, en de uitslag van deze proeven was, dat de zee\nop duizend meter diepte onder alle breedten eene vaste temperatuur van\n4 1/2\u00b0 had. Ik volgde die proefnemingen met de grootste belangstelling:\nde kapitein legde er zich met den meesten ijver op toe. Dikwijls vroeg\nik mij zelven af, waarom hij deze proeven nam; was het ten voordeel van\nzijne natuurgenooten? Dit was niet waarschijnlijk, want den eenen of\nanderen dag zouden zijne aanteekeningen met hem in eenige onbekende\nzee verzinken. Of hij moest den uitslag zijner onderzoekingen soms\nvoor mij bestemmen. Doch dit kon niets beteekenen als ik niet aannam\ndat mijne reis eens eindigen zou, en dat einde zag ik nog niet.\n\nHoe het ook zij, de kapitein deelde mij ook verschillende cijfers\nmede, welke het resultaat waren van zijn onderzoek naar de dichtheid\nvan het water in verschillende zee\u00ebn der aarde. Eens op een morgen,\nhet was op den 15den Januari, wandelde ik met den kapitein op het plat;\nhij vroeg mij of ik de verschillende dichtheid van het zeewater kende;\nik antwoordde ontkennend, en voegde er bij dat de wetenschap daarvoor\nnog geen juiste gegevens had.\n\n\"Ik heb de proeven genomen,\" zeide hij, \"en ik kan de zekerheid mijner\ngegevens bevestigen.\"\n\n\"Goed,\" antwoordde ik, \"maar de Nautilus is eene wereld op zich zelf,\nen de geheimen van uwe geleerdheid zullen op de bewoonde aarde nooit\nbekend worden.\"\n\n\"Gij hebt gelijk, mijnheer,\" zeide hij, na eenige oogenblikken gezwegen\nte hebben; \"het is eene wereld op zich zelf. Mijn vaartuig is voor de\naarde hetzelfde als de planeten, welke haar om de zon vergezellen;\nmen zal immers de werken der geleerden die op Saturnus of Jupiter\nleven, ook nooit op aarde leeren kennen? Omdat het toeval ons bij\nelkander gebracht heeft, kan ik u den uitslag van mijn onderzoek\nechter wel mededeelen.\"\n\n\"Ik luister, kapitein.\"\n\n\"Gij weet, mijnheer, dat het zeewater meer dichtheid bezit dan het\nzoetwater, maar die dichtheid is niet overal dezelfde. Als ik bij\nvoorbeeld de dichtheid van zoetwater gelijk \u00e9en stel, dan vind ik\n1.028 voor het water van den Atlantischen, en 1.026 voor dat van den\nGrooten Oceaan, 1.03 voor het water der Middellandsche Zee.....\"\n\n\"O,\" dacht ik, \"hij waagt zich in die zee.\"\n\n\"Voor het water der Jonische Zee 1.018, en voor dat der Adriatische\n1.029.\"\n\nDe Nautilus ontvlood dus de drukst bevaren zee\u00ebn van Europa niet, en ik\nmaakte daaruit op, dat hij ons misschien binnen kort naar beschaafde\nstreken zou voeren. Ik dacht wel dat Ned Land die bijzonderheid zeer\nnatuurlijk met groote vreugde zou hooren.\n\nGedurende verscheiden dagen brachten wij den tijd door met het nemen\nvan allerlei proeven omtrent het zoutgehalte op verschillende diepte,\nomtrent het geleidend vermogen, de kleur en de doorschijnendheid\nvan het zeewater, en bij dit alles ontwikkelde de kapitein eene\nbekwaamheid, welke slechts ge\u00ebvenaard werd door zijne welwillendheid\njegens mij. Daarop zag ik hem gedurende eenige dagen weder niet,\nen bleef ik als verlaten zitten.\n\nDen 16den Januari scheen de Nautilus op eenige meters diepte als\ningeslapen; de electrieke toestellen waren werkeloos, en het vaartuig\nwerd slechts door den zeestroom voortgestuwd, terwijl de schroef\nonbeweeglijk bleef. Ik veronderstelde dat de equipage bezig was in\nhet inwendige eenige herstellingen te verrichten, welke noodig waren\ngeworden wegens de bijzonder snelle beweging van de laatste dagen.\n\nWij waren toen getuigen van een zonderling schouwspel. De wanden in\nhet salon waren weggeschoven, en daar de electrieke lantaarn van de\nNautilus geen licht gaf, heerschte er eene onbepaalde duisternis in\nhet water. De met dikke wolken bedekte hemel deed slechts weinig licht\nin de zee doordringen. Ik zat naar dit sombere schouwspel te kijken,\nen de grootste visschen schenen mij niet meer dan zeer onduidelijke\nschaduwen, toen de Nautilus plotseling in het volle licht kwam. Eerst\ndacht ik dat de lantaarn aangestoken was en het electrieke licht in\nhet water scheen; ik bedroog mij en herkende spoedig mijne dwaling;\nde Nautilus dreef in 't midden eener lichtgevende streep of laag\nin het water, welke, in deze duisternis schitterend werd. Deze werd\nveroorzaakt door duizenden lichtgevende diertjes, wier schittering nog\ntoenam als zij langs de metalen wanden van ons vaartuig streken. Dan\nzag ik zelfs flikkeringen in deze lichtende omgeving alsof een stroom\nkokend lood in een vuurhaard geworpen, of een stuk metaal tot roode\ngloeihitte gebracht werd; dit was zelfs zoo sterk, dat eenige deelen\nvan dezen schitterenden stroom nog schaduw wierpen, hoewel alle schaduw\ndaaruit verbannen scheen. Neen, dit was de kalme flikkering niet van\nons gewone lichttoestel, hier zag men kracht en eene ongewone beweging;\nmen gevoelde dat dit licht leefde!\n\nInderdaad, het was eene oneindig groote opeenstapeling van weekdieren,\nvan millioenen lichtgevende diertjes, ware bolletjes van doorschijnende\ngelei, met voelarmen zoo fijn als draadjes, en van welke men er\nruim 800 in \u00e9en kubieken centimeter water geteld heeft. De Nautilus\ndreef gedurend verscheidene uren in dien schitterenden stroom,\nen onze verbazing steeg ten top toen wij groote zeemonsters en\nallerlei visschen daarin zagen rondspartelen en spelen, evenals de\nlegende vertelt dat de salamanders in het vuur doen. Te midden van\ndit onbrandbare vuur zwommen vlugge bruinvisschen, die onvermoeide\nclowns onder het visschenheir, en zwaardvisschen van drie meter\nlengte, die voorloopers van orkanen, wier vreeselijk zwaard soms het\nglas raakte. Het was een betooverend schouwspel! Misschien werd de\nsterkte van het licht door den toestand van de atmosfeer vergroot:\nmisschien woedde een hevig onweer boven het zeevlak; doch op eenige\nmeters diepte bemerkte de Nautilus niets van den woedenden storm en\ndreef kalm te midden van het stille water.\n\nZoo gingen wij voort en werden elk oogenblik door nieuwe wonderen\nin verrukking gebracht. Koenraad keek zijne oogen uit, en deed\nniets als zo\u00f6phyten, geleede dieren, weekdieren en visschen in\nklassen ordenen. De dagen gingen snel voorbij, ik telde ze niet eens\nmeer. Volgens zijne gewoonte trachtte Ned voortdurend ons menu af te\nwisselen. Wij hadden veel van slakken, die voor deze schelp gemaakt\nwaren, en ik moet bekennen dat het op die wijze gemakkelijk is om eene\nslak te worden. Wij sleten dus een gemakkelijk en natuurlijk leven, en\nverbeeldden ons dat dit niet zeer verschilde van het leven op het land,\ntoen eene gebeurtenis ons het vreemde van onzen toestand herinnerde.\n\nDe Nautilus bevond zich den 18den Januari op 150\u00b0 O. L. en 15\u00b0 Z. B.;\nhet weder was ruw, en de zee onstuimig; het woei vrij sterk uit\nhet oosten; de barometer, die sinds eenige dagen daalde, kondigde\neen naderenden strijd der elementen aan. Ik stond op het plat op\nhet oogenblik dat de tweede stuurman de hoogte nam; ik wachtte\nzooals gewoonlijk de dagelijks uitgesproken formule; maar in plaats\ndaarvan riep hij eenige andere niet minder onbegrijpelijke woorden;\nbijna onmiddellijk verscheen de kapitein, die een kijker naar\nden gezichteinder richtte. Hij bleef gedurende eenige oogenblikken\nonbeweeglijk, zonder zijne blikken van een bepaald punt af te wenden;\ntoen liet hij zijn kijker zakken en wisselde eenige woorden met den\nstuurman; deze scheen ten prooi aan eene ontroering, welke hij te\nvergeefs trachtte te onderdrukken. De kapitein scheen zich zelven\nbeter te kunnen beheerschen en bleef koel; overigens scheen hij den\nstuurman eenige tegenwerpingen te maken, waarop deze met bepaalde\nzekerheid scheen te antwoorden; ten minste ik begreep het zoo uit\nverschil van stem en gebaren. Wat mij aangaat, ik keek nauwkeurig in\nde aangeduide richting, echter zonder iets te zien. Water en lucht\nvloeiden aan den gezichteinder volmaakt in elkander.\n\nDe kapitein liep echter zonder mij aan te zien, misschien zelfs zonder\nmijne tegenwoordigheid te bemerken, op het plat heen en weder. Hij\nstapte met vaste schreden, doch minder geregeld dan gewoonlijk over\nhet plat; soms stond hij met over de borst gekruiste armen stil, en\nliet zijn blik over de zee weiden. Wat zocht hij op die onmetelijke\nruimte? De Nautilus bevond zich toen op eenige honderden kilometer\nvan de naaste kust verwijderd.\n\nDe stuurman had den kijker weder ter hand genomen en keek onophoudelijk\nnaar den gezichteinder; hij liep heen en weder, stampte met den voet,\nen was in tegenstelling met zijn meester in zenuwachtige spanning. Het\ngeheim zou echter weldra worden opgelost, want op een wenk van kapitein\nNemo vermeerderde de machine hare snelheid. Op dat oogenblik maakte\nde stuurman den kapitein op nieuw opmerkzaam; deze staakte zijne\nwandeling en richtte den kijker nog eens naar het aangewezen punt;\nhij keek lang, ik was zeer nieuwsgierig en ging naar het salon,\nvan waar ik een uitmuntenden kijker medebracht, dien ik gewoonlijk\ngebruikte; ik legde dien op de lantaarn en maakte mij gereed om den\ngezichteinder te doorloopen, toen ik, nog voor ik den kijker goed\naan het oog had gebracht, hem mij met drift uit de hand voelde rukken.\n\nIk keerde mij om; kapitein Nemo stond voor mij, doch ik herkende\nhem niet. Zijn gelaat was geheel veranderd, zijn oog schitterde\nmet doffen glans en was onder de samengetrokken wenkbrauwen bijna\nonzichtbaar; zijne geopende lippen lieten de op elkander geperste\ntanden gedeeltelijk zien; hij stond recht overeind met gebalde vuisten,\nen opgetrokken schouders. Zijn geheele persoon teekende vreeselijken\nhaat; hij stond onbeweeglijk; hij had mijn kijker aan zijne voeten\nlaten vallen. Had ik zonder het te willen dien toorn opgewekt? Meende\ndie ondoorgrondelijke man dat ik eenig geheim doorgrond had, hetwelk\nvoor de gasten van de Nautilus verborgen moest blijven? Neen, ik\nwas het voorwerp niet van dien haat, want hij keek mij niet aan,\nmaar hield het oog gevestigd op het voor mij onzichtbare punt aan\nden gezichteinder. Eindelijk werd kapitein Nemo zich zelven weer\nmeester. Zijn gelaat, dat zoo vreeselijk veranderd was, hernam zijne\ngewone kalme uitdrukking. Hij zeide eenige woorden in vreemde taal\ntegen zijn stuurman, en wendde zich toen, tot mij.\n\n\"Mijnheer Aronnax,\" zeide hij op gebiedenden toon, \"ik eisch van u\nde vervulling van eene voorwaarde, welke u aan mij bindt.\"\n\n\"Welke, kapitein?\"\n\n\"Gij moet u met uwe makkers laten opsluiten tot op het oogenblik dat\nhet mij zal goeddunken u de vrijheid terug te geven.\"\n\n\"Gij zijt heer en meester,\" antwoordde ik hem, en keek hem strak aan;\n\"doch mag ik u eene vraag doen?\"\n\n\"Neen, mijnheer.\"\n\nEr viel hiertegen niets te zeggen, maar slechts te gehoorzamen,\nomdat alle tegenstand onmogelijk was. Ik ging naar de hut van Ned\nLand en Koenraad, wie ik het besluit van den kapitein mededeelde. Men\nkan denken hoe die mededeeling door den Amerikaan ontvangen werd;\nwij hadden overigens geen tijd tot eenige verklaring; vier matrozen\nwachtten aan de deur, en brachten ons naar het vertrek, waar wij den\neersten nacht aan boord van de Nautilus hadden doorgebracht. Ned Land\nwilde zich verzetten, doch als antwoord ging de deur achter ons dicht.\n\n\"Zal mijnheer mij kunnen zeggen, wat dit beteekent?\" vroeg Koenraad.\n\nIk vertelde mijne makkers wat er gebeurd was. Zij waren evenals ik\nverwonderd, maar begrepen er niets van. Ik bleef in een maalstroom\nvan gedachten verdiept, en de vreemde uitdrukking van het gelaat\ndes kapiteins wilde mij maar niet uit het hoofd. Ik was niet in\nstaat om geregeld te denken, en ik raakte verward in de meest dwaze\nveronderstellingen, toen ik uit mijne droomerijen werd wakker geschud\ndoor deze woorden van Ned Land:\n\n\"Kijk eens, het ontbijt staat op tafel.\"\n\nInderdaad, de tafel was gedekt; het was duidelijk dat de kapitein\ndaartoe bevel gegeven had op hetzelfde oogenblik toen hij den gang\nvan den Nautilus deed versnellen.\n\n\"Zal mijnheer het mij niet kwalijk nemen als ik hem een raad\ngeef?\" vroeg Koenraad.\n\n\"Neen, mijn jongen!\" antwoordde ik.\n\n\"Welnu, dan moet mijnheer ontbijten. Het is voorzichtig, want wij\nweten niet wat er gebeuren kan.\"\n\n\"Gij hebt gelijk, Koen.\"\n\n\"Ongelukkig,\" zeide Ned Land, \"heeft men ons slechts de gewone\nscheepskost voorgezet.\"\n\n\"Zeg eens, vriend Ned,\" merkte Koenraad op, \"wat zoudt ge wel gezegd\nhebben, als er in het geheel niets stond?\"\n\nDeze woorden stopten den harpoenier den mond. Wij gingen aan tafel\nen aten zonder verder een woord te spreken. Ik at weinig; Koenraad\ndeed zich, altijd uit voorzichtigheid, geweld aan, en hoezeer\nNed ook geprutteld had, zoo liet hij het zich toch goed smaken;\nen toen het ontbijt gedaan was, ging ieder in een hoek zitten. Op\ndat oogenblik ging het licht, waaronder wij zaten, plotseling uit,\nen liet ons in de diepste duisternis. Ned sliep weldra in, en wat mij\nvooral verwonderde, was dat Koenraad eveneens in slaap viel. Ik vroeg\nmijzelven af, wat hem zoo vast had doen inslapen, toen ik zelf eenige\nzwaarte op mijne oogleden begon te gevoelen. Mijne oogen, die ik met\ngeweld wilde open houden, sloten zich onwillekeurig. Ik was ten prooi\naan eene smartelijke zinsverbijstering; zeker had men een slaapmiddel\nin de door ons genuttigde spijzen gemengd. Het was dus niet genoeg\nom ons op te sluiten, ten einde ons het zien te beletten, men moest\nons ook in slaap hebben, om niets van des kapiteins plannen te hooren!\n\nIk hoorde het luik sluiten, en bemerkte dat het lichte slingeren van\nhet vaartuig door de deining der zee ophield. Zakte de Nautilus naar\nde diepte?\n\nIk wilde aan den slaap weerstand bieden, doch dit was onmogelijk;\nmijne ademhaling werd zwakker; ik voelde eene kille huivering door\nmijn loome en als verlamde ledematen. Mijne oogleden vielen, alsof ze\nvan lood waren, over mijne oogen; ik kon ze niet meer oplichten; een\ndoffe slaap, vol allerlei droombeelden maakte zich van mij meester;\ntoen verdwenen mijne visioenen en ik bleef als dood liggen.\n\n\nHOOFDSTUK XXIV\n\nHet rijk der koralen.\n\nDen volgenden morgen werd ik zonder hoofdpijn wakker; tot mijne groote\nverbazing was ik in mijne kamer. Mijne makkers waren waarschijnlijk ook\nweder in de hunne gebracht, zonder er iets van gemerkt te hebben. Zij\nwisten evenmin als ik wat er gedurende den nacht gebeurd was, en ik\nkon slechts op een toeval rekenen om ooit achter dit geheim te komen.\n\nIk wilde gaarne mijne kamer verlaten, doch zou ik daartoe wel de\nvrijheid hebben? Ik opende de deur, ik was volkomen vrij! Ik ging\ndoor den gang naar de trap; het luik was weder geopend, en ik kwam op\nhet plat. Ned Land en Koenraad wachtten er mij reeds; ik ondervroeg\nhen; zij wisten niets. In een zwaren slaap gedompeld, welke hun alle\nherinnering ontnam: waren zij zeer verwonderd geweest in hunne hut\nop bed te liggen.\n\nDe Nautilus was kalm en geheimzinnig als altijd; zij dreef op de\noppervlakte, en ging slechts met matige snelheid vooruit. Niets scheen\naan boord veranderd te zijn.\n\nNed Land liet zijn doordringend oog over de zee dwalen, maar deze\nwas geheel verlaten; de Amerikaan zag niets aan den gezichteinder,\nnoch land, noch schip. Er woei een stevige westewind, en groote golven\ndoor dien bries opgedreven deden het schip vrij erg slingeren. Nadat\nde Nautilus de lucht had ververscht, bleef zij op eene diepte van\nvijftien meter drijven, zoodat zij in elk geval spoedig weder aan de\noppervlakte der zee verschijnen kon, iets wat tegen de gewoonte dien\ndag verscheidene malen gebeurde. Dan ging de stuurman op het plat,\nen sprak den gewonen volzin uit. De kapitein verscheen niet; van het\nscheepsvolk zag ik all\u00e9\u00e9n den strakken hofmeester, die mij met zijne\ngewone nauwkeurigheid en stilzwijgendheid bediende.\n\nTegen twee uur was ik in de salon bezig om aanteekeningen te maken,\ntoen de deur openging en de kapitein verscheen. Ik groette hem;\nhij groette slechts even terug zonder te spreken. Ik ging weder aan\nmijn werk, hopende dat hij mij eenige verklaring zoude geven van de\ngebeurtenissen van den vorigen nacht, doch niets daarvan; ik zag hem\neens aan. Hij scheen vermoeid, zijne roode oogen bewezen dat hij niet\ngeslapen had; zijn gelaat drukte diepe droefheid, eene wezenlijke\nsmart uit. Hij wandelde heen en weder, ging zitten en stond weer op,\nnam een boek op en legde het aanstonds weer neer, beschouwde zijne\ninstrumenten, zonder daarbij zijne gewone aanteekeningen te maken,\nen scheen geen oogenblik stil te kunnen blijven.\n\nEindelijk kwam hij naar mij toe en zeide:\n\n\"Zijt gij geneesheer, mijnheer Aronnax?\"\n\nIk was zoo weinig op die vraag verdacht, dat ik hem eenigen tijd\nzonder antwoord te geven, aankeek.\n\n\"Zijt gij geneesheer?\" vroeg hij nog eens. \"De meesten uwer\nambtgenooten, zooals Gratiolet, Tandon en anderen, hebben in de\nmedicijnen gestudeerd.\"\n\n\"Ik was inderdaad dokter aan het hospitaal,\" zeide ik. \"Ik heb\nverscheiden jaren de praktijk uitgeoefend, v\u00f3\u00f3r ik aan het Museum\ngeplaatst werd.\"\n\n\"Goed, mijnheer.\"\n\nMijn antwoord scheen den kapitein te voldoen, maar niet wetende wat\nzijne vraag te beduiden had, wachtte ik en nam mij voor overeenkomstig\nde omstandigheden te antwoorden.\n\n\"Mijnheer Aronnax,\" zeide de kapitein, \"zoudt gij een van mijne\nmanschappen willen behandelen?\"\n\n\"Hebt gij dan een zieke aan boord?\"\n\n\"Ja.\"\n\n\"Ik ben gereed om u te volgen.\"\n\n\"Kom dan.\"\n\nIk beken dat mijn hart klopte; ik weet niet waarom ik eenig verband\nmaakte tusschen de ziekte van dien man en de gebeurtenissen van\nden vorigen dag; dit geheim maakte mij niet minder nieuwsgierig dan\nde zieke.\n\nDe kapitein bracht mij naar het achterschip in eene hut dicht bij\nhet matrozenverblijf. Daar lag een veertigjarig man met een krachtig\ngelaat, dat zijne Angelsaksische afkomst verried. Ik boog mij over\nhem heen; het was geene zieke maar een gewonde. Zijn hoofd was met\nbloedige zwachtels omwonden, en rustte op een kussen. Ik maakte het\nverband los; de gewonde opende zijne groote glazige oogen, en liet\nmij begaan zonder eenig geluid te geven.\n\nHet was eene vreeselijke wond; de hersenpan was door een kneuzend\nwerktuig verbrijzeld; de hersens lagen bloot, en hadden erg\ngeleden. Geronnen bloed was in de hersens geloopen, en gaf daaraan\nde kleur van wijnmoer; de hersens waren dus niet alleen gekneusd,\nmaar ook erg beleedigd; de zieke haalde langzaam adem; de spieren\nvan zijn gelaat trokken zich nu en dan krampachtig te zamen. Hij\nhad hersenontsteking in den hevigsten graad, hetwelk verlamming en\ngevoelloosheid te weeg bracht.\n\nIk voelde hem den pols; deze was tusschenpoozend, het uiteinde zijner\nledematen werd reeds koud, en ik zag dat de dood naderde, zonder\ndat het mogelijk was er iets tegen te doen. Toen ik den ongelukkigen\nverbonden en goed gelegd had, keerde ik mij naar den kapitein.\n\n\"Hoe is deze wond toegebracht?\" vroeg ik hem.\n\n\"Wat doet dat er toe?\" was zijn ontwijkend antwoord. \"Een schok van\nde Nautilus heeft een der hefboomen van de machine doen breken,\nen deze man werd er door getroffen. De stuurman stond naast hem,\nhij wilde hem met zijn lichaam beschermen.... Een broeder, die zich\nvoor zijn broeder, een vriend, die zich voor zijn vriend opoffert;\nwat is eenvoudiger; het is eene algemeene wet op de Nautilus. Maar\nwat zegt gij van zijn toestand?\"\n\nIk aarzelde om te spreken.\n\n\"Gij kunt gerust spreken,\" zeide de kapitein, \"die man verstaat\ngeen Fransch.\"\n\nIk keek den gewonde nog eens aan, en antwoordde:\n\n\"Die man zal binnen twee uur dood zijn.\"\n\n\"Kan niets hem meer redden?\"\n\n\"Niets.\"\n\nDe hand van den kapitein wrong zich krampachtig samen, en eenige\ntranen sprongen hem uit de oogen, welke ik niet dacht dat ooit tranen\nkonden storten. Ik beschouwde nogmaals den stervende, wiens leven\nlangzaam wegvlood; zijne bleekheid werd nog vermeerderd door het\nelectrieke licht, hetwelk dit doodbed bescheen. Ik vestigde het oog\nop het schrandere gelaat, waarin tal van rimpels, door het ongeluk,\nmisschien door de ellende gegrift waren. Ik trachtte door te dringen\nin het geheim van dit leven door middel, van enkele woorden, welke\nover zijn lippen kwamen!\n\n\"Gij kunt vertrekken, mijnheer Aronnax,\" zeide kapitein Nemo.\n\nIk liet den kapitein in de hut van den stervende en ging ontroerd\nvan dit tooneel naar mijne kamer. Ik werd gedurende den ganschen\ndag door sombere voorgevoelens gekweld. Dien nacht sliep ik slecht,\nen in mijn dikwijls afgebroken slaap meende ik in de verte te hooren\nzuchten en lijkzangen zingen. Was dit soms het gebed voor stervenden\nin die taal, welke ik niet begreep?\n\nDen volgenden morgen ging ik op het plat; de kapitein was er reeds;\ntoen hij mij zag, kwam hij naar mij toe.\n\n\"Mijnheer de professor,\" zeide hij, \"hebt gij lust om heden eene\nwandeling onder zee te maken?\"\n\n\"Met mijne makkers?\"\n\n\"Als zij lust hebben.\"\n\n\"Wij zijn tot uw dienst, kapitein.\"\n\n\"Ga dan uwe scaphanders aandoen.\"\n\nVan den stervende werd er niet gesproken. Ik ging naar Ned Land\nen Koenraad, en deelde hun des kapiteins voorstel mede. De laatste\nhaastte zich om het aan te nemen, en ditmaal was ook de Amerikaan\ngenegen om ons te volgen.\n\nHet was acht uur 's morgens; een half uur daarna waren wij\nvoor onze nieuwe wandeling gereed; en voorzien van licht- en\nademhalingstoestellen. De dubbele deuren werden geopend, en in\ngezelschap van den kapitein, die door een twaalftal mannen gevolgd\nwerd, stonden wij weldra op tien meter diepte op den vasten bodem,\nwaarop ook de Nautilus lag. Eene lichte helling voerde ons naar een\nheuvelachtig terrein, dat op vijftien vademen diepte lag; dit was\ngeheel verschillend van de streek, welke wij bij onzen eersten tocht\ngezien hadden. Hier was geen fijn zand, geen onderzeesch weiland, geen\nwoud van zeeplanten; ik herkende onmiddellijk de verwonderlijke streek,\nwaar kapitein Nemo ons zou rondleiden; het was het rijk der koralen.\n\nDe koraal is eene vereeniging van zeer kleine diertjes, welke zich\nom de brooze en steenachtige huls van een polyp verzamelen. Die\npolypen hebben een eenigen oorsprong en ontstaan door uitbotting;\nzij hebben een bijzondere natuur. Het is dus een soort van natuurlijk\nsocialisme. Ik kende de laatste werken, welke over die zonderling\ngevormde schepsels geschreven waren, en niets kon mij dus meer belang\ninboezemen, dan een van die versteende wouden te bezoeken, welke de\nnatuur op den bodem der zee geplant heeft.\n\nOnze toestellen van Ruhmkorff werden in orde gebracht, en wij volgden\neene koraalbank, welke nog bezig was met zich te vormen, en eens\nmettertijd dit gedeelte van den Indischen Oceaan zal afsluiten. Onze\nweg was omzoomd met onuitroeibare struiken, welke gevormd werden door\nheesters, die met witte stervormige bloemen als bezaaid werden. Echter\ngroeiden die heesters, in tegenstelling van de planten op het vaste\nland, van boven naar beneden en zaten aan de rotsen vast.\n\nHet licht veroorzaakte schitterende kleurschakeeringen tusschen\ndie heldere takjes; het was als zag ik die cylindervormige pijpjes\ndoor de golving van het water trillen; ik had lust om die frissche\nbloemknoppen te plukken, waarvan sommige pas geopend waren en andere\nternauwernood uitbotten, terwijl kleine vischjes, als ware het een\nzwerm vogeltjes, met vlugge vin er tusschen doorschoten; doch als ik\nmet de hand naar die levende bloemen, naar die bezielde takjes greep,\ndan was alles eensklaps in opschudding; de witte knoppen weken in roode\nkokertjes terug, de bloemen verdwenen en het heestertje veranderde\nin een met kleine uitwassen begroeid stuk steen. Het toeval had mij\nbij de kostbaarste zo\u00f6phyten gebracht. Deze koraalsoort was minstens\nevenveel waard, als die welke in de Middellandsche zee op de Fransche,\nItaliaansche en Afrikaansche kusten gevonden wordt. De dichters geven\nhaar met recht de namen van \"bloedbloem\" en \"bloedschuim,\" welke in\nden handel als de beste soort worden beschouwd. Die koralen kosten tot\nhonderd rijksdaalders het kilogram, en op deze plek lag de fortuin\nvan een wereld van koralenvisschers onder de zee bedolven. Tusschen\ndeze kostbare stof, welke hier vast opeengepakt en bijna niet los te\nrukken was, vond ik van tijd tot tijd wonderschoone rozeroode koralen.\n\nWeldra echter stonden de struiken dichter op elkander, en de takken\nwerden grooter. Wij hadden wezenlijke versteende boschjes en lange\ngalerijen van eene phantastische architectuur voor ons.\n\nDe kapitein trad eene sombere galerij binnen, welke ons langs eene\nhelling tot op meer dan honderd meter diepte voerde. Het licht onzer\nlantaarns bracht soms eene tooverachtige werking te weeg als het op de\nruwe punten van dit natuurlijke gewelf en op de hangende koraalbrokken\nscheen, wier uiteinden dan op vurige punten geleken.\n\nNa twee uur te zijn voortgegaan, hadden wij eene diepte van\nomstreeks driehonderd meter bereikt; dit was ongeveer de grens der\nkoralenvorming. Maar hier waren het niet meer enkele struikjes,\nof nederige boschjes, het was het groote woud, het waren kolossale\nvoortbrengselen uit het delfstoffenrijk, prachtig versteende boomen,\nwelke door bevallige slingers verbonden waren, waarop het licht met\nzijne schoonste kleuren speelde. Wij gingen vrij onder de hooge takken\ndoor, terwijl voor onzen voet zich kleinere koralen als een bloemtapijt\nvertoonden. Welk een onbeschrijfelijk schouwspel! Hoe jammer dat wij\nelkander onze gewaarwordingen niet konden mededeelen! Waarom waren\nwij onder dit hulsel van metaal en glas verborgen? Waarom konden\nwij met elkander niet spreken? Waarom leefden wij niet als visschen;\nwelke het water bevolken, of nog liever als amphibi\u00ebn, die uren lang\nzooals zij verkiezen op het land of in het water kunnen doorbrengen?\n\nOndertusschen bleef de kapitein stilstaan. Mijne makkers en ik hielden\neveneens halt, en toen ik mij omkeerde zag ik dat de ons volgende\nmanschappen een halven kring om hun aanvoerder vormden. Toen ik\nnauwkeuriger toekeek, zag ik dat vier hunner een langwerpig voorwerp\nop hunne schouders droegen.\n\nWij stonden hier op eene ruime open plek, welke door groote boomen van\ndit onderzeesche woud omringd was. Onze lampen gaven in deze ruimte een\nsoort van schemerachtig licht, dat lange schaduwen wierp. Een weinig\nverder heerschte dikke duisternis; hier en daar slechts afgewisseld\ndoor de gloeiende puntjes der koraalriffen, waarop het licht zijn\nschijnsel wierp.\n\nNed Land en Koenraad stonden naast mij; wij keken toe, en dachten\nwel dat wij een vreemd schouwspel zouden bijwonen. Toen ik den grond\nbeschouwde zag ik dat er op regelmatige afstanden kleine verhevenheden\nlagen, welke met stukken kalksteen en koraal bedekt waren, hetwelk\nverried dat dit door menschenhanden geschied was.\n\nIn het midden stond op een grondstuk van ruwe rotsblokken een kruis\nvan koraal, dat zijne lange armen uitstrekte alsof het versteend\nbloed ware.\n\nOp een teeken van den kapitein naderde een der mannen, die op eenige\nvoeten van het kruis een gat begon te graven met eene schop, welke\nhij aan zijn gordel gedragen had. Toen begreep ik alles! Deze open\nplek was een kerkhof, die kuil een graf, dat lange voorwerp het\nlijk van den man, die 's nachts gestorven was. De kapitein en zijne\nmanschappen kwamen hier hun makker begraven op den bodem van den\nontoegankelijken Oceaan!\n\nNeen, nimmer was mijn geest zoo ontroerd! Nooit hadden indrukwekkender\ngedachten zich van mij meester gemaakt! Ik wilde niet zien, wat ik\ntoch voor oogen zag!\n\nHet graf werd intusschen langzaam gegraven. De visschen vluchten\nlinks en rechts uit hunne verontruste schuilhoeken; ik hoorde het\nhouweelijzer weerklinken op den kalkachtigen bodem, waaruit soms\nvonken te voorschijn sprongen als het metaal een stuk kiezel trof,\ndat hier op den bodem der zee lag. Het gat werd langer en breeder,\nen weldra was het ook diep genoeg om het lijk te bevatten. Toen\nnaderden de dragers. Het lijk in een wit kleed gehuld werd in zijn\nvochtig graf nedergelegd. De kapitein kruiste de armen over de borst\nen knielde met al zijne volgelingen naast het lijk van hun vriend\nin eene biddende houding neder. Mijne beide makkers en ik bogen\neerbiedig het hoofd. Toen werd het graf bedekt met de rotsstukken,\nwelke uit den grond waren gehakt, zoodat het evenzeer eene kleine\nverhevenheid vormde.\n\nNadat dit afgeloopen was, richtten de kapitein en zijne makkers zich\nop; toen naderden zij nogmaals het graf, bogen nog eenmaal de knie\nen staken de hand als tot een laatste vaarwel uit.... Daarop nam de\ntreurige stoet den terugtocht naar de Nautilus aan, ging nogmaals\nonder het woudgewelf te midden van de heesters en koraalstruiken door,\nen steeg weder naar boven. Eindelijk zagen wij het scheepslicht,\ndat ons naar de Nautilus ten gids strekte. Om \u00e9\u00e9n uur waren wij terug.\n\nToen ik van kleeding veranderd had, ging ik naar het plat en zette\nmij bij de lantaarn neder, ten prooi aan de somberste gedachten.\n\nDe kapitein kwam bij mij; ik stond op en zeide:\n\n\"Die man is dan toch, zooals ik voorzien had, heden nacht overleden?\"\n\n\"Ja, mijnheer,\" antwoordde Nemo.\n\n\"En nu rust hij bij zijne makkers, op het koralen kerkhof?\"\n\n\"Ja door allen, behalve door ons vergeten! Wij graven het graf, en\nde polypen zorgen er voor om er onze dooden voor de eeuwigheid in\nte sluiten.\"\n\nEn terwijl hij plotseling het gelaat in de krampachtig samengetrokken\nhanden verborg, trachtte de kapitein te vergeefs om zijn snikken te\nonderdrukken. Toen voegde hij er bij:\n\n\"Dat is ons vreedzaam kerkhof, eenige honderden voeten onder het vlak\nder zee!\"\n\n\"Uwe dooden sluimeren er ten minste gerust, kapitein, buiten het\nbereik der haaien!\"\n\n\"Ja mijnheer,\" antwoordde kapitein Nemo ernstig, \"buiten het bereik\nder haaien en ... der menschen!\" [3]\n\n\n\nNOTEN\n\n[1] Beweeglijk in het onbeweeglijke.\n\n[2] Dus eene som van f 797.396.90.\n\n[3] Zie Westelijk halfrond.\n\n\n\n\n\n\nEnd of the Project Gutenberg EBook of 20.000 Mijlen onder Zee: Oostelijk\nHalfrond, by Jules Verne\n\n*** END OF THIS PROJECT GUTENBERG EBOOK 20.000 MIJLEN ONDER ZEE: ***\n\n***** This file should be named 11205-8.txt or 11205-8.zip *****\nThis and all associated files of various formats will be found in:\n        http://www.gutenberg.org/1/1/2/0/11205/\n\nProduced by Jeroen Hellingman and the Online Distributed\nProofreading Team at http://www.pgdp.net/\n\n\nUpdated editions will replace the previous one--the old editions\nwill be renamed.\n\nCreating the works from public domain print editions means that no\none owns a United States copyright in these works, so the Foundation\n(and you!) can copy and distribute it in the United States without\npermission and without paying copyright royalties.  Special rules,\nset forth in the General Terms of Use part of this license, apply to\ncopying and distributing Project Gutenberg-tm electronic works to\nprotect the PROJECT GUTENBERG-tm concept and trademark.  Project\nGutenberg is a registered trademark, and may not be used if you\ncharge for the eBooks, unless you receive specific permission.  If you\ndo not charge anything for copies of this eBook, complying with the\nrules is very easy.  You may use this eBook for nearly any purpose\nsuch as creation of derivative works, reports, performances and\nresearch.  They may be modified and printed and given away--you may do\npractically ANYTHING with public domain eBooks.  Redistribution is\nsubject to the trademark license, especially commercial\nredistribution.\n\n\n\n*** START: FULL LICENSE ***\n\nTHE FULL PROJECT GUTENBERG LICENSE\nPLEASE READ THIS BEFORE YOU DISTRIBUTE OR USE THIS WORK\n\nTo protect the Project Gutenberg-tm mission of promoting the free\ndistribution of electronic works, by using or distributing this work\n(or any other work associated in any way with the phrase \"Project\nGutenberg\"), you agree to comply with all the terms of the Full Project\nGutenberg-tm License (available with this file or online at\nhttp://gutenberg.org/license).\n\n\nSection 1.  General Terms of Use and Redistributing Project Gutenberg-tm\nelectronic works\n\n1.A.  By reading or using any part of this Project Gutenberg-tm\nelectronic work, you indicate that you have read, understand, agree to\nand accept all the terms of this license and intellectual property\n(trademark/copyright) agreement.  If you do not agree to abide by all\nthe terms of this agreement, you must cease using and return or destroy\nall copies of Project Gutenberg-tm electronic works in your possession.\nIf you paid a fee for obtaining a copy of or access to a Project\nGutenberg-tm electronic work and you do not agree to be bound by the\nterms of this agreement, you may obtain a refund from the person or\nentity to whom you paid the fee as set forth in paragraph 1.E.8.\n\n1.B.  \"Project Gutenberg\" is a registered trademark.  It may only be\nused on or associated in any way with an electronic work by people who\nagree to be bound by the terms of this agreement.  There are a few\nthings that you can do with most Project Gutenberg-tm electronic works\neven without complying with the full terms of this agreement.  See\nparagraph 1.C below.  There are a lot of things you can do with Project\nGutenberg-tm electronic works if you follow the terms of this agreement\nand help preserve free future access to Project Gutenberg-tm electronic\nworks.  See paragraph 1.E below.\n\n1.C.  The Project Gutenberg Literary Archive Foundation (\"the Foundation\"\nor PGLAF), owns a compilation copyright in the collection of Project\nGutenberg-tm electronic works.  Nearly all the individual works in the\ncollection are in the public domain in the United States.  If an\nindividual work is in the public domain in the United States and you are\nlocated in the United States, we do not claim a right to prevent you from\ncopying, distributing, performing, displaying or creating derivative\nworks based on the work as long as all references to Project Gutenberg\nare removed.  Of course, we hope that you will support the Project\nGutenberg-tm mission of promoting free access to electronic works by\nfreely sharing Project Gutenberg-tm works in compliance with the terms of\nthis agreement for keeping the Project Gutenberg-tm name associated with\nthe work.  You can easily comply with the terms of this agreement by\nkeeping this work in the same format with its attached full Project\nGutenberg-tm License when you share it without charge with others.\n\n1.D.  The copyright laws of the place where you are located also govern\nwhat you can do with this work.  Copyright laws in most countries are in\na constant state of change.  If you are outside the United States, check\nthe laws of your country in addition to the terms of this agreement\nbefore downloading, copying, displaying, performing, distributing or\ncreating derivative works based on this work or any other Project\nGutenberg-tm work.  The Foundation makes no representations concerning\nthe copyright status of any work in any country outside the United\nStates.\n\n1.E.  Unless you have removed all references to Project Gutenberg:\n\n1.E.1.  The following sentence, with active links to, or other immediate\naccess to, the full Project Gutenberg-tm License must appear prominently\nwhenever any copy of a Project Gutenberg-tm work (any work on which the\nphrase \"Project Gutenberg\" appears, or with which the phrase \"Project\nGutenberg\" is associated) is accessed, displayed, performed, viewed,\ncopied or distributed:\n\nThis eBook is for the use of anyone anywhere at no cost and with\nalmost no restrictions whatsoever.  You may copy it, give it away or\nre-use it under the terms of the Project Gutenberg License included\nwith this eBook or online at www.gutenberg.org\n\n1.E.2.  If an individual Project Gutenberg-tm electronic work is derived\nfrom the public domain (does not contain a notice indicating that it is\nposted with permission of the copyright holder), the work can be copied\nand distributed to anyone in the United States without paying any fees\nor charges.  If you are redistributing or providing access to a work\nwith the phrase \"Project Gutenberg\" associated with or appearing on the\nwork, you must comply either with the requirements of paragraphs 1.E.1\nthrough 1.E.7 or obtain permission for the use of the work and the\nProject Gutenberg-tm trademark as set forth in paragraphs 1.E.8 or\n1.E.9.\n\n1.E.3.  If an individual Project Gutenberg-tm electronic work is posted\nwith the permission of the copyright holder, your use and distribution\nmust comply with both paragraphs 1.E.1 through 1.E.7 and any additional\nterms imposed by the copyright holder.  Additional terms will be linked\nto the Project Gutenberg-tm License for all works posted with the\npermission of the copyright holder found at the beginning of this work.\n\n1.E.4.  Do not unlink or detach or remove the full Project Gutenberg-tm\nLicense terms from this work, or any files containing a part of this\nwork or any other work associated with Project Gutenberg-tm.\n\n1.E.5.  Do not copy, display, perform, distribute or redistribute this\nelectronic work, or any part of this electronic work, without\nprominently displaying the sentence set forth in paragraph 1.E.1 with\nactive links or immediate access to the full terms of the Project\nGutenberg-tm License.\n\n1.E.6.  You may convert to and distribute this work in any binary,\ncompressed, marked up, nonproprietary or proprietary form, including any\nword processing or hypertext form.  However, if you provide access to or\ndistribute copies of a Project Gutenberg-tm work in a format other than\n\"Plain Vanilla ASCII\" or other format used in the official version\nposted on the official Project Gutenberg-tm web site (www.gutenberg.org),\nyou must, at no additional cost, fee or expense to the user, provide a\ncopy, a means of exporting a copy, or a means of obtaining a copy upon\nrequest, of the work in its original \"Plain Vanilla ASCII\" or other\nform.  Any alternate format must include the full Project Gutenberg-tm\nLicense as specified in paragraph 1.E.1.\n\n1.E.7.  Do not charge a fee for access to, viewing, displaying,\nperforming, copying or distributing any Project Gutenberg-tm works\nunless you comply with paragraph 1.E.8 or 1.E.9.\n\n1.E.8.  You may charge a reasonable fee for copies of or providing\naccess to or distributing Project Gutenberg-tm electronic works provided\nthat\n\n- You pay a royalty fee of 20% of the gross profits you derive from\n     the use of Project Gutenberg-tm works calculated using the method\n     you already use to calculate your applicable taxes.  The fee is\n     owed to the owner of the Project Gutenberg-tm trademark, but he\n     has agreed to donate royalties under this paragraph to the\n     Project Gutenberg Literary Archive Foundation.  Royalty payments\n     must be paid within 60 days following each date on which you\n     prepare (or are legally required to prepare) your periodic tax\n     returns.  Royalty payments should be clearly marked as such and\n     sent to the Project Gutenberg Literary Archive Foundation at the\n     address specified in Section 4, \"Information about donations to\n     the Project Gutenberg Literary Archive Foundation.\"\n\n- You provide a full refund of any money paid by a user who notifies\n     you in writing (or by e-mail) within 30 days of receipt that s/he\n     does not agree to the terms of the full Project Gutenberg-tm\n     License.  You must require such a user to return or\n     destroy all copies of the works possessed in a physical medium\n     and discontinue all use of and all access to other copies of\n     Project Gutenberg-tm works.\n\n- You provide, in accordance with paragraph 1.F.3, a full refund of any\n     money paid for a work or a replacement copy, if a defect in the\n     electronic work is discovered and reported to you within 90 days\n     of receipt of the work.\n\n- You comply with all other terms of this agreement for free\n     distribution of Project Gutenberg-tm works.\n\n1.E.9.  If you wish to charge a fee or distribute a Project Gutenberg-tm\nelectronic work or group of works on different terms than are set\nforth in this agreement, you must obtain permission in writing from\nboth the Project Gutenberg Literary Archive Foundation and Michael\nHart, the owner of the Project Gutenberg-tm trademark.  Contact the\nFoundation as set forth in Section 3 below.\n\n1.F.\n\n1.F.1.  Project Gutenberg volunteers and employees expend considerable\neffort to identify, do copyright research on, transcribe and proofread\npublic domain works in creating the Project Gutenberg-tm\ncollection.  Despite these efforts, Project Gutenberg-tm electronic\nworks, and the medium on which they may be stored, may contain\n\"Defects,\" such as, but not limited to, incomplete, inaccurate or\ncorrupt data, transcription errors, a copyright or other intellectual\nproperty infringement, a defective or damaged disk or other medium, a\ncomputer virus, or computer codes that damage or cannot be read by\nyour equipment.\n\n1.F.2.  LIMITED WARRANTY, DISCLAIMER OF DAMAGES - Except for the \"Right\nof Replacement or Refund\" described in paragraph 1.F.3, the Project\nGutenberg Literary Archive Foundation, the owner of the Project\nGutenberg-tm trademark, and any other party distributing a Project\nGutenberg-tm electronic work under this agreement, disclaim all\nliability to you for damages, costs and expenses, including legal\nfees.  YOU AGREE THAT YOU HAVE NO REMEDIES FOR NEGLIGENCE, STRICT\nLIABILITY, BREACH OF WARRANTY OR BREACH OF CONTRACT EXCEPT THOSE\nPROVIDED IN PARAGRAPH F3.  YOU AGREE THAT THE FOUNDATION, THE\nTRADEMARK OWNER, AND ANY DISTRIBUTOR UNDER THIS AGREEMENT WILL NOT BE\nLIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR\nINCIDENTAL DAMAGES EVEN IF YOU GIVE NOTICE OF THE POSSIBILITY OF SUCH\nDAMAGE.\n\n1.F.3.  LIMITED RIGHT OF REPLACEMENT OR REFUND - If you discover a\ndefect in this electronic work within 90 days of receiving it, you can\nreceive a refund of the money (if any) you paid for it by sending a\nwritten explanation to the person you received the work from.  If you\nreceived the work on a physical medium, you must return the medium with\nyour written explanation.  The person or entity that provided you with\nthe defective work may elect to provide a replacement copy in lieu of a\nrefund.  If you received the work electronically, the person or entity\nproviding it to you may choose to give you a second opportunity to\nreceive the work electronically in lieu of a refund.  If the second copy\nis also defective, you may demand a refund in writing without further\nopportunities to fix the problem.\n\n1.F.4.  Except for the limited right of replacement or refund set forth\nin paragraph 1.F.3, this work is provided to you 'AS-IS' WITH NO OTHER\nWARRANTIES OF ANY KIND, EXPRESS OR IMPLIED, INCLUDING BUT NOT LIMITED TO\nWARRANTIES OF MERCHANTIBILITY OR FITNESS FOR ANY PURPOSE.\n\n1.F.5.  Some states do not allow disclaimers of certain implied\nwarranties or the exclusion or limitation of certain types of damages.\nIf any disclaimer or limitation set forth in this agreement violates the\nlaw of the state applicable to this agreement, the agreement shall be\ninterpreted to make the maximum disclaimer or limitation permitted by\nthe applicable state law.  The invalidity or unenforceability of any\nprovision of this agreement shall not void the remaining provisions.\n\n1.F.6.  INDEMNITY - You agree to indemnify and hold the Foundation, the\ntrademark owner, any agent or employee of the Foundation, anyone\nproviding copies of Project Gutenberg-tm electronic works in accordance\nwith this agreement, and any volunteers associated with the production,\npromotion and distribution of Project Gutenberg-tm electronic works,\nharmless from all liability, costs and expenses, including legal fees,\nthat arise directly or indirectly from any of the following which you do\nor cause to occur: (a) distribution of this or any Project Gutenberg-tm\nwork, (b) alteration, modification, or additions or deletions to any\nProject Gutenberg-tm work, and (c) any Defect you cause.\n\n\nSection  2.  Information about the Mission of Project Gutenberg-tm\n\nProject Gutenberg-tm is synonymous with the free distribution of\nelectronic works in formats readable by the widest variety of computers\nincluding obsolete, old, middle-aged and new computers.  It exists\nbecause of the efforts of hundreds of volunteers and donations from\npeople in all walks of life.\n\nVolunteers and financial support to provide volunteers with the\nassistance they need, is critical to reaching Project Gutenberg-tm's\ngoals and ensuring that the Project Gutenberg-tm collection will\nremain freely available for generations to come.  In 2001, the Project\nGutenberg Literary Archive Foundation was created to provide a secure\nand permanent future for Project Gutenberg-tm and future generations.\nTo learn more about the Project Gutenberg Literary Archive Foundation\nand how your efforts and donations can help, see Sections 3 and 4\nand the Foundation web page at http://www.pglaf.org.\n\n\nSection 3.  Information about the Project Gutenberg Literary Archive\nFoundation\n\nThe Project Gutenberg Literary Archive Foundation is a non profit\n501(c)(3) educational corporation organized under the laws of the\nstate of Mississippi and granted tax exempt status by the Internal\nRevenue Service.  The Foundation's EIN or federal tax identification\nnumber is 64-6221541.  Its 501(c)(3) letter is posted at\nhttp://pglaf.org/fundraising.  Contributions to the Project Gutenberg\nLiterary Archive Foundation are tax deductible to the full extent\npermitted by U.S. federal laws and your state's laws.\n\nThe Foundation's principal office is located at 4557 Melan Dr. S.\nFairbanks, AK, 99712., but its volunteers and employees are scattered\nthroughout numerous locations.  Its business office is located at\n809 North 1500 West, Salt Lake City, UT 84116, (801) 596-1887, email\nbusiness@pglaf.org.  Email contact links and up to date contact\ninformation can be found at the Foundation's web site and official\npage at http://pglaf.org\n\nFor additional contact information:\n     Dr. Gregory B. Newby\n     Chief Executive and Director\n     gbnewby@pglaf.org\n\n\nSection 4.  Information about Donations to the Project Gutenberg\nLiterary Archive Foundation\n\nProject Gutenberg-tm depends upon and cannot survive without wide\nspread public support and donations to carry out its mission of\nincreasing the number of public domain and licensed works that can be\nfreely distributed in machine readable form accessible by the widest\narray of equipment including outdated equipment.  Many small donations\n($1 to $5,000) are particularly important to maintaining tax exempt\nstatus with the IRS.\n\nThe Foundation is committed to complying with the laws regulating\ncharities and charitable donations in all 50 states of the United\nStates.  Compliance requirements are not uniform and it takes a\nconsiderable effort, much paperwork and many fees to meet and keep up\nwith these requirements.  We do not solicit donations in locations\nwhere we have not received written confirmation of compliance.  To\nSEND DONATIONS or determine the status of compliance for any\nparticular state visit http://pglaf.org\n\nWhile we cannot and do not solicit contributions from states where we\nhave not met the solicitation requirements, we know of no prohibition\nagainst accepting unsolicited donations from donors in such states who\napproach us with offers to donate.\n\nInternational donations are gratefully accepted, but we cannot make\nany statements concerning tax treatment of donations received from\noutside the United States.  U.S. laws alone swamp our small staff.\n\nPlease check the Project Gutenberg Web pages for current donation\nmethods and addresses.  Donations are accepted in a number of other\nways including checks, online payments and credit card donations.\nTo donate, please visit: http://pglaf.org/donate\n\n\nSection 5.  General Information About Project Gutenberg-tm electronic\nworks.\n\nProfessor Michael S. Hart is the originator of the Project Gutenberg-tm\nconcept of a library of electronic works that could be freely shared\nwith anyone.  For thirty years, he produced and distributed Project\nGutenberg-tm eBooks with only a loose network of volunteer support.\n\n\nProject Gutenberg-tm eBooks are often created from several printed\neditions, all of which are confirmed as Public Domain in the U.S.\nunless a copyright notice is included.  Thus, we do not necessarily\nkeep eBooks in compliance with any particular paper edition.\n\n\nMost people start at our Web site which has the main PG search facility:\n\n     http://www.gutenberg.org\n\nThis Web site includes information about Project Gutenberg-tm,\nincluding how to make donations to the Project Gutenberg Literary\nArchive Foundation, how to help produce our new eBooks, and how to\nsubscribe to our email newsletter to hear about new eBooks.\n"}