{"title": "Naar het middelpunt der Aarde", "author": "Jules Gabriel Verne (1828-1905)", "releaseDate": "December 1, 2003", "language": "Dutch", "content": "\n\n\n\nJeroen Hellingman and the PG Online Distributed Proofreaders Team.\nJeroen Hellingman en het PG gedistribueerd proeflees team.\n\n\n\n\n\n\n\n\nWONDERREIZEN.\n\nJULES VERNE.\n\nNAAR HET MIDDELPUNT DER AARDE.\n\n\n\n\n\n\n\nHOOFDSTUK I\n\n\n          Prof. Otto Lidenbrock.--Eigenaardigheden van oom.--De\n          studeerkamer.\n\n\nOp Zondag, den 25sten Mei 1863, keerde mijn oom, professor Lidenbrock,\nhaastig terug naar zijn huisje No 19 van de Koningstraat, eene der\noudste straten van de oude wijk te Hamburg.\n\nDe goede Martha zou bijna gedacht hebben veel te laat te zijn, want\nhet middageten was nauwelijks aan de kook op het fornuis in de keuken.\n\n\"Goed,\" zeide ik bij mij zelven, \"als hij honger heeft, zal mijn oom,\ndie de ongeduldigste mensch is, luide jammerkreten aanheffen.\"\n\n\"Is mijnheer Lidenbrock daar reeds!\" riep de goede Martha vol\nontsteltenis, terwijl zij de deur der eetzaal op een kier zette.\n\n\"Ja, Martha! maar het eten behoeft nog niet klaar te zijn, want het\nis nog geen twee uur. De klok der St. Michaelskerk heeft pas half\ntwee geslagen.\"\n\n\"Waarom komt mijnheer Lidenbrock dan t'huis?\"\n\n\"Dat zal hij ons wellicht zeggen.\"\n\n\"Daar is hij! Ik maak mij uit de voeten. Mijnheer Axel! gij moet het\nhem maar onder het oog brengen.\" En de goede Martha vluchtte naar\nde keuken.\n\nIk bleef alleen. Maar mijn min of meer besluiteloos karakter gedoogde\nniet, dat ik den opvliegendste van alle professoren iets onder het\noog zou brengen. Ik maakte mij dus gereed om voorzichtig naar mijn\nbovenkamertje te wijken, toen de huisdeur op hare hengsels knarste,\nzware voetstappen de houten trap deden kraken, en de heer des huizes,\nde eetzaal doorgaande, terstond zijn studeervertrek binnenstormde.\n\nMaar in dien snellen loop had hij zijn stok met een knop in den vorm\nvan een notenkraker in een hoek, zijn grooten hoed, tegen de vleug\nin opgeborsteld, op de tafel gesmeten, en riep hij zijn neef met een\nbulderende stem toe: \"Axel, volg mij!\"\n\nIk had nog geen tijd gehad om mij te bewegen, toen de professor\nmij reeds op den toon van het levendigste ongeduld toeschreeuwde:\n\"Hoe is het, zijt gij er nog niet?\"\n\nIk stoof het vertrek van mijn geduchten oom binnen.\n\nOtto Lidenbrock was, ik erken het gaarne, geen kwaad mensch; maar,\nals er geene ondenkbare veranderingen plaats hebben, zal hij als een\nechte zonderling sterven.\n\nHij was professor aan het Johannaeum en hield een cursus over\nde delfstofkunde, waarbij hij zich geregeld een paar keeren boos\nmaakte. Niet dat hij er zich over bekommerde of zijne leerlingen zijne\nlessen vlijtig bijwoonden, of zij hem oplettend volgden en of zij er\nlater eenig voordeel van zouden hebben; die beuzelingen verontrustten\nhem niet. Hij onderwees \"subjectief,\" zooals de duitsche wijsgeeren het\nnoemen, voor zich zelven en niet voor anderen. Hij was een baatzuchtig\ngeleerde, een put van geleerdheid, welker katrol knarste, als men er\niets uit wilde halen. Met een woord, een vrek.\n\nEr zijn in Duitschland eenige professoren van dat slag.\n\nOngelukkig was mijn oom niet zeer vlug bespraakt, wel niet in den\nhuiselijken kring, maar toch als hij voor het publiek sprak, en dat\nis een lastig gebrek voor een redenaar. Zoo bleef de professor bij\nzijne voordrachten in het Johannaeum dikwijls steken; hij worstelde\ntegen een weerbarstig woord, dat niet van zijne lippen wilde vloeien,\neen van die woorden die tegenstand bieden, opzwellen en zich eindelijk\nuiten onder den niet zeer wetenschappelijken vorm van een vloek. Van\ndaar zijn hevige toorn.\n\nEr komen in de delfstofkunde vele half grieksche, half latijnsche\nnamen voor, die moeielijk uit te spreken zijn; van die ruwe benamingen,\ndie de lippen van een dichter pijn zouden doen. Het zij verre van mij\neenig kwaad van die wetenschap te willen zeggen. Maar ten opzichte van\nkristalen met zes ruitvormige vlakken van retin-asphalt-harsen, van\ngheleniten, van fangasiten, van loodhoudende-molybdaenumzuur zouten,\nvan manganesium (tungsteenzuur) zouten en van zirconium titanium,\nkan zelfs de vlugste tong zich wel eens verspreken.\n\nIn de stad was dit vergeeflijke gebrek van mijn oom zeer goed\nbekend. Men maakte er misbruik van, men wachtte er op bij gevaarlijke\nzinnen, hij werd woedend en men lachte, hetgeen niet beleefd is, zelfs\nvoor Duitschers. Derhalve was er wel altijd een groote toevloed van\nhoorders bij de voorlezingen van Lidenbrock, maar velen woonden ze\ndaarom getrouw bij om zich te vermaken met den bespottelijken toorn\nvan den professor.\n\nNiettemin, ik kan het niet genoeg herhalen, was mijn oom een echt\ngeleerde. Hoewel hij somtijds door al te ruwe behandeling zijne\nmonsters brak, voegde hij toch bij het genie van den geoloog den\nblik van den mineraloog. Met zijn hamer, zijn stalen stift, zijn\nkompasnaald, zijn blaaspijp en zijn fleschje salpeterzuur was hij\neen zeer sterk man. Op de breuk, het voorkomen, de hardheid, de\nsmeltbaarheid, den klank, den geur, den smaak van het een of ander\nmetaal af, rangschikte hij het, zonder aarzelen, onder eene der zes\nhonderd soorten, die de wetenschap tegenwoordig telt.\n\nDe naam van Lidenbrock werd dan ook met eere genoemd op de gymnasien\nen in de verschillende maatschappijen des lands. Humphry Davy,\nHumboldt, de kapiteins Franklin en Sabine verzuimden niet hem op\nhunne doorreis te Hamburg te bezoeken. Becquerel, Ebelmen, Brewster,\nDumas, Milne Edwards, raadpleegden hem gaarne over de belangrijkste\nvraagstukken der scheikunde. Deze wetenschap had aan hem zeer schoone\nontdekkingen te danken, en in 1853 was te Leipzig eene verhandeling\nover de transcendente kristallographie door professor Otto Lidenbrock\nverschenen, een groote foliant met platen, die echter de kosten\nniet goedmaakte.\n\nVoeg daar nog bij, dat mijn oom conservator was van het mineralogisch\nmuseum van den heer Struve, gezant van Rusland, eene kostbare\nverzameling, die eene europeesche vermaardheid genoot.\n\nDat was de persoon, die mij ongeduldig aansprak. Stel u een grooten,\nmageren man voor, met een ijzeren gestel en met blonde haren, die hem\neer veertig dan vijftig jaar deden schijnen. Zijne groote oogen rolden\nonophoudelijk rond achter een ontzaglijken bril; zijn lange, dunne neus\ngeleek op een scherp lemmet; de booze wereld beweerde zelfs dat hij\nmagnetisch was en ijzervijlsel aantrok. Louter laster; hij trok slechts\nsnuif aan, maar, ik wil er niet om liegen, in groote hoeveelheid.\n\nAls ik hier nu nog bijvoeg, dat mijn oom wiskundig berekende schreden\ndeed van drie voet, en als ik zeg, dat hij onder het loopen zijne\nvuisten stijf gesloten hield, het teeken van een onstuimigen aard,\nzal men hem genoeg kennen om juist niet bijzonder op zijn gezelschap\ngesteld te zijn.\n\nHij woonde in zijn huisje in de Koningstraat; eene woning half\nvan hout, half van steen, met een gevelmuur met trappen; zij had\nhet uitzicht op eene van die bochtige grachten, die zich door de\noudste wijk van Hamburg kronkelen, welke de brand van 1842 gelukkig\ngespaard heeft.\n\nHet oude huis hing wel is waar een weinig over en bedreigde de\nvoorbijgangers; het dak stond scheef, even als de pet van een student\nvan het Tugendbund; de loodrechte richting liet wel wat te wenschen\nover; maar over het geheel hield het zich goed, dank zij een ouden\nolmboom, die stevig aan den voorgevel was vastgegroeid en in de lente\nmet zijne bloesemknoppen door de vensterruiten drong.\n\nMijn oom was rijk voor een duitsch professor. Het huis, met al wat er\nin was, behoorde hem in vollen eigendom toe. Wat er in was bestond\nuit zijn petekind Graeuben, een meisje van 17 jaar, de goede Martha\nen mij. In mijne dubbele hoedanigheid van neef en pupil werd ik zijn\nhandlanger bij zijne proefnemingen.\n\nIk beken gaarne, dat ik mij met de borst op de geologische\nwetenschappen toelegde; het bloed van een mineraloog vloeide door\nmijne aderen en ik verveelde mij nooit in gezelschap van mijne\nkostbare steenen.\n\nKortom, men kon in dat huisje in de Koningstraat gelukkig leven,\nondanks het ongeduld van zijn eigenaar; want, al was hij soms wat\nruw, toch hield hij veel van mij. Maar die man kon niet wachten en\nwas zelfs voortvarender dan de natuur. Wanneer hij in April in de\nbloempotten van zijn vertrek stammetjes reseda of volubilis geplant\nhad, ging hij regelmatig iederen morgen aan de blaadjes trekken om\nhun groei te verhaasten.\n\nTegenover zulk een zonderling zat er niets anders op dan te\ngehoorzamen. Ik vloog dus naar zijne kamer.\n\n\n\nHOOFDSTUK II\n\n\n          Een fraai boek.--Een merkwaardige inhoud.--Het oude document.\n          --Wat het oude papier kostte.\n\n\nDie kamer was een waar museum. Alle monsters uit het delfstoffenrijk\nwaren, in de uiterste orde, van opschriften voorzien naar de drie\ngroote afdeelingen van brandbare, metaalachtige en steenachtige\ndelfstoffen.\n\nOf ik ze kende, die bronnen der delfstofkunde! Hoe menigmaal had\nik in plaats van met jongens van mijne jaren te spelen, er behagen\nin gevonden om die potloodertsen, die koolblende, die steenkolen,\ndie bruinkolen, die turven af te stoffen! En de jodenlijm, de\nharsen, de organische zouten, die voor het geringste stofje bedaard\nmoesten blijven! En die metalen, van het ijzer af tot het goud toe,\nwier betrekkelijke waarde verdween bij de volstrekte waarde als\nwetenschappelijke voorbeelden! En al die steenen, waarmede men het\nhuis in de Koningstraat had kunnen herbouwen, zelfs met eene mooie\nkamer er bij, die mij zoo goed zou aangestaan hebben!\n\nMaar bij mijn binnentreden in het vertrek dacht ik in het geheel niet\naan die wonderen. Al mijne gedachten bepaalden zich tot mijn oom. Hij\nlag gedoken in zijn grooten armstoel met utrechtsch fluweel bekleed\nen hield een boek in de hand, dat hij met de diepste bewondering\nbeschouwde.\n\n\"Welk een boek! welk een boek!\" riep hij uit.\n\nDeze uitroep herinnerde mij dat professor Lidenbrock in zijne verloren\noogenblikken ook een boekengek was; maar een oud boek had in zijne\noogen alleen waarde als het onverkrijgbaar of tenminste onleesbaar was.\n\n\"Welnu,\" zeide hij mij, \"ziet gij het dan niet? Het is een\nonwaardeerbare schat, dien ik dezen morgen gevonden heb bij het\ndoorsnuffelen van den winkel van Hevelius, den jood.\"\n\n\"Heerlijk!\" antwoordde ik met eene gemaakte geestdrift.\n\nMaar waartoe diende dan ook de ophef over een ouden kwartijn in\ngrof kalfsleeren band, een geelachtig boek, waaruit een verkleurd\nleesteeken hing?\n\nIntusschen kwam er maar geen einde aan de uitroepen van bewondering\nvan den professor.\n\n\"Zie,\" zeide hij, zich zelven vragende en antwoordende, \"is het\nniet mooi? Ja, zelfs bewonderenswaardig! En welk een band! Gaat het\nboek gemakkelijk open? Ja, want het blijft bij iedere bladzijde open\nliggen. Maar sluit het wel goed? Ja, want de band en de bladen vormen\neen goed geheel, zonder zich ergens te scheiden of te gapen! En dan\ndie rug, waarin na een bestaan van 700 jaar nog geen enkele scheur\nis! Bozerian, Closs of Purgold zouden trotsch geweest zijn op zulk\neen band!\"\n\nZoo sprekende opende en sloot mijn oom gedurig het oude boek. Het\nminste wat ik doen kon was hem naar den inhoud te vragen, hoewel die\nmij geen het minste belang inboezemde.\n\n\"En wat is dan wel de titel van dat merkwaardige boek?\" vraagde ik\nmet eene drift, die te hevig was om niet geveinsd te zijn.\n\n\"Dit werk,\" antwoordde mijn oom vol opgewondenheid, \"is de\nHeims-Kringla van Snorre Turleson, den beroemden ijslandschen schrijver\nuit de twaalfde eeuw. Het is de kroniek der noorweegsche vorsten,\ndie over IJsland regeerden.\"\n\n\"Waarlijk!\" deed ik mijn best om uit te roepen, \"dan is het zonder\ntwijfel eene duitsche vertaling?\"\n\n\"Nu nog mooier!\" antwoordde de professor driftig, \"eene vertaling! Wat\nzou uwe vertaling mij baten? Wie geeft iets om uwe vertaling? Het is\nhet oorspronkelijk werk in de ijslandsche taal, die prachtige, rijke\nmaar tevens eenvoudige taal, die de meest verschillende spraakkunstige\nverbindingen en talrijke vormveranderingen der woorden toelaat.\"\n\n\"Even als het duitsch,\" bracht ik vrij gelukkig in het midden.\n\n\"Ja,\" antwoordde mijn oom, de schouders ophalende; \"maar met dit\nonderscheid, dat de ijslandsche taal de drie geslachten heeft, even\nals het grieksch en de eigennamen verbuigt als het latijn.\"\n\n\"Zoo!\" zeide ik een weinig in mijne onverschilligheid geschokt,\n\"en is de druk van dit boek fraai?\"\n\n\"Druk! wie spreekt er van druk, ongelukkige Axel? Druk! Houdt gij\ndit dan voor een gedrukt boek? Neen, domoor! het is een handschrift\nen wel een runisch handschrift!...\"\n\n\"Een runisch?\"\n\n\"Ja! Zoudt gij misschien willen, dat ik u eene verklaring van dat\nwoord gaf?\"\n\n\"Daar zal ik wel op passen,\" antwoordde ik op den toon van iemand,\nwiens eigenliefde gekwetst is.\n\nMaar mijn oom draafde door en onderrichte mij tegen mijn zin in zaken,\ndie ik niet verlangde te weten.\n\n\"De runen,\" hernam hij, \"waren schrijfletters, die vroeger op\nIJsland in gebruik waren, en volgens de overlevering had Odin zelf\nze uitgevonden. Goddelooze! bezie en bewonder dan toch die teekens,\nwelke uit het brein van een god zijn voortgekomen!\"\n\nNiet wetende wat te antwoorden, was ik waarlijk op het punt om neder\nte knielen, eene soort van antwoord, dat den goden even zeer moet\nbevallen als den koningen, omdat het het voordeel heeft van hen nooit\nin verlegenheid te brengen, toen een toeval den loop van het gesprek\neene andere wending gaf.\n\nHet was de verschijning van een smerig perkament, dat uit het boek\ngleed en op den grond viel.\n\nMijn oom viel met eene onbegrijpelijke gretigheid op die vod aan. Het\nkon niet missen of een oud document, misschien sedert onheugelijke\ntijden in een oud boek gesloten, moest hooge waarde in zijn oog hebben.\n\n\"Wat is dat?\" riep hij uit.\n\nEn tegelijk ontvouwde hij zorgvuldig op zijne tafel een stuk perkament,\n10 duim lang en 6 duim breed, waarop in dwarse lijnen onverklaarbare\nteekens stonden.\n\nWij voegen een nauwkeurig fac-simile er van hiernevens.\n\n\n[AFBEELDING]\n\n\nIk stel er prijs op om die zonderlinge teekens te doen kennen, want\ndoor hen werden professor Lidenbrock en zijn neef aangezet om den\nvreemdsten tocht der negentiende eeuw te ondernemen.\n\nDe professor beschouwde eenige oogenblikken deze rij letters;\nvervolgens zeide hij zijn bril afnemende:\n\n\"Het is runisch schrift; deze letterteekens zijn geheel overeenkomstig\nmet die van het handschrift van Snorre Turleson! Maar ... wat zou\nhet toch beteekenen?\"\n\nDaar het runisch schrift mij voorkwam eene uitvinding van geleerden te\nzijn om den grooten hoop zand in de oogen te strooien, speet het mij\ngeenszins, toen ik zag, dat mijn oom er niets van begreep. Dat maakte\nik ten minste op uit de beweging zijner vingers, die hij geducht heen\nen weer draaide.\n\n\"Het is echter oud ijslandsch!\" bromde hij binnensmonds.\n\nEn professor Lidenbrock moest het wel weten, want men hield hem voor\neen groot taalkenner. Wel sprak hij de 2000 talen en 4000 tongvallen,\ndie op de oppervlakte der aarde in gebruik zijn, niet vloeiend,\nmaar hij wist er toch aardig wat van.\n\nToen deze moeielijkheid zich opdeed, was hij op het punt zich aan\nal de onstuimigheid van zijn karakter over te geven en ik voorzag\neen heftig tooneel, toen het twee uur sloeg op het kleine uurwerk op\nden schoorsteenmantel.\n\nDadelijk opende de goede Martha de deur van het vertrek, zeggende:\n\"De soep staat op tafel.\"\n\n\"De drommel hale de soep,\" riep mijn oom, \"en haar, die ze gekookt\nheeft, en hen, die ze zullen eten!\"\n\nMartha vluchtte, ik ijlde haar achterna, en zonder te weten hoe,\nzat ik op mijne gewone plaats in de eetzaal.\n\nIk wachtte eenige oogenblikken. De professor kwam niet. Dit was\nde eerste keer, voorzoover ik wist, dat hij bij het middagmaal\ngemist werd. En welk een kostelijk middagmaal! eene groentesoep, een\nspekpannekoek met zuring bestrooid met notemuskaat, een kalfsnierstuk\nmet ingelegde pruimen, en tot nagerecht garnalen met suiker, alles\nbesproeid met lekkeren Moezelwijn.\n\nZooveel kostte dat oude papier aan mijn oom. In mijne hoedanigheid\nvan liefhebbenden neef meende ik inderdaad verplicht te zijn om voor\nhem en mij te eten, hetgeen ik ook met de grootste nauwgezetheid deed.\n\n\"Ik heb nooit zoo iets gezien!\" zeide de goede Martha onder het\nbedienen. \"Mijnheer Lidenbrock niet aan tafel!\"\n\n\"Het is haast ongelooflijk.\"\n\n\"Dat voorspelt de eene of andere gewichtige gebeurtenis!\" hernam de\noude meid het hoofd schuddende.\n\nMijns inziens voorspelde het niets anders dan een heftig tooneel,\nals mijn oom zijn middagmaal verdwenen zou zien.\n\nIk peuzelde juist mijne laaste garnaal op, toen eene bulderende stem\nmij aan de genoegens van het nagerecht ontrukte. In een sprong was\nik uit de zaal in het studeervertrek.\n\n\n\nHOOFDSTUK III\n\n\n          Een runisch handschrift.--Uitleg van het alphabet--Het\n          geheimschrift.--Een geleerd man.--Nichtje Graeuben.--Ontcijfering\n          van het dokument.--Einde der ontcijfering.\n\n\n\"Het is stellig runisch,\" zeide de professor zijne wenkbrauwen\nfronsende. \"Maar er schuilt een geheim achter, dat ik ontdekken zal,\nof....\"\n\nEen driftig gebaar gaf zijne bedoeling genoegzaam te kennen.\n\n\"Ga daar zitten,\" voegde hij er bij, terwijl hij met zijne vuist de\ntafel aanwees, \"en schrijf.\"\n\nIn een oogenblik was ik gereed.\n\n\"Nu zal ik u iedere letter van ons alphabet opnoemen, die met eene\nvan deze ijslandsche letters overeenkomt. Wij zullen zien wat dat\ngeeft. Maar, bij St. Michael! pas op, dat ge u niet vergist.\"\n\nDe opnoeming begon. Ik deed mijn uiterste best; de eene letter werd\nna de andere opgenoemd en vormde zoo de onverstaanbare opeenvolging\nder volgende woorden:\n\n\n\nm.rnlls esreuel seeJde\nsgtssmf unteief niedrke\nkt,samn atrateS Saodrrn\nemtnaI nuaect rrilSa\nAtvaar nscrc ieaabs\nccdrmi eeutul frantu\ndt,iac oseibo KediiI\n\n\nToen dit werk af was, nam mijn oom driftig het blad, waarop ik\ngeschreven had, en bekeek het lang met aandacht.\n\n\"Wat beteekent dat?\" herhaalde hij werktuigelijk.\n\nOp mijne eer, ik zou het hem niet hebben kunnen zeggen. Daarenboven\nondervroeg hij mij ook dienaangaande niet en ging voort met tot zich\nzelven te spreken.\n\n\"Dat noemen wij geheimschrift,\" zeide hij, \"waarvan de zin verborgen\nis onder letters, die opzettelijk verkeerd geplaatst zijn en die\nordelijk geschikt een verstaanbaren zin zouden opleveren! En wanneer\nik bedenk, dat daarin misschien de verklaring of de aanwijzing eener\ngroote ontdekking is opgesloten!\"\n\nIk voor mij dacht wel, dat er niets in opgesloten was, maar hield\nmijne meening voorzichtig voor mij.\n\nDaarop nam de professor het boek en het perkament en vergeleek ze\nmet elkander.\n\n\"Deze twee geschriften zijn niet van dezelfde hand,\" zeide hij; \"het\ngeheimschrift is jonger dan het boek, en ik zie daarvan terstond een\nonwraakbaar bewijs. Inderdaad, de eerste letter is eene dubbele M,\ndie men te vergeefs in het boek van Turleson zou zoeken, want zij werd\neerst in de 14de eeuw bij het ijslandsche alphabet gevoegd. Derhalve\nliggen er minstens 200 jaar tusschen het handschrift en het document.\"\n\nDat scheen mij, ik erken het, vrij logisch te zijn.\n\n\"Dus word ik er toe gebracht,\" hernam mijn oom, \"om te denken,\ndat een der bezitters van dit boek deze geheimzinnige teekens heeft\ngeschreven. Maar, voor den drommel! wie was die bezitter? Zou hij\nzijn naam niet ergens op dit handschrift gezet hebben?\"\n\nMijn oom nam zijn bril af, kreeg een sterke loep en onderzocht\nnauwkeurig de eerste bladzijden van het boek. Op de keerzijde van de\ntweede, die van den voortitel, ontdekte hij een soort van vlek, die\ner op het oog als eene inktvlek uitzag. Intusschen onderscheidde men,\nals men het van nabij bezag, eenige half uitgewischte teekens. Mijn\noom begreep, dat de hoofdzaak daar zat; hij bleef dus op de vlek\nturen en met behulp van zijne groote loep, bespeurde hij eindelijk\nde bijgaande teekens, runische letters, die hij zonder aarzelen las:\n\n[AFBEELDING]\n\n\"Arne Saknussemm!\" riep hij op een zegepralenden toon, \"maar dat is\neen naam en wel een ijslandsche naam! die van een geleerde uit de\n16de eeuw, van een beroemden goudmaker!\"\n\nIk zag mijn oom met zekere bewondering aan.\n\n\"Die goudmakers,\" hernam hij, \"Avicenne, Bacon, Lulle, Paracelsius,\nwaren de echte, de eenige geleerden van hun tijd. Zij hebben\nontdekkingen gedaan, waarover wij met recht verbaasd staan. Waarom\nzou die Saknussemm onder dat onverstaanbare geheimschrift niet de\neene of andere verrassende uitvinding verborgen hebben? Dat moet zoo\nzijn. Het is zoo!\"\n\nDe verbeeldingskracht van den professor werd door die veronderstelling\naangevuurd.\n\n\"Zonder twijfel,\" waagde ik te antwoorden, \"maar welk belang kon die\ngeleerde er bij hebben om zoo de eene of andere vreemde ontdekking\nte verbergen?\"\n\n\"Waarom? Waarom? Weet ik het? Heeft Galilei niet hetzelfde gedaan\nmet Saturnus? Overigens zullen wij wel eens zien; ik moet achter het\ngeheim van dit document komen en ik zal eten noch slapen, voor ik\nhet geraden heb.\"\n\n\"Zoo, zoo!\" dacht ik.\n\n\"Maar gij ook niet, Axel!\" hernam hij.\n\n\"Drommels!\" zeide ik bij mij zelven, \"het is gelukkig dat ik voor\ntwee gegeten heb!\"\n\n\"Vooreerst,\" zeide mijn oom, \"moeten wij de taal van dit geheimschrift\nvinden. Dat kan niet moeielijk zijn.\"\n\nOp deze woorden hief ik driftig mijn hoofd op. Mijn oom hervatte\nzijne alleenspraak:\n\n\"Niets is gemakkelijker. Er zijn in dit document honderd twee en\ndertig letters, negen en zeventig medeklinkers tegen drie en vijftig\nklinkers. In deze evenredigheid zijn tennaastenbij de woorden der\nzuidelijke talen gevormd, terwijl de noordsche veel rijker zijn in\nmedeklinkers. Het is dus eene zuidelijke taal.\"\n\nDeze gevolgtrekkingen waren zeer juist.\n\n\"Maar welke taal is het?\"\n\nNu moest het blijken, wat de geleerde was, in wien ik echter een\ngrondig analyticus vond.\n\n\"Die Saknussemm,\" hernam hij, \"was een geleerd man; zoodra hij dus\nniet in zijne moedertaal schreef, moest hij bij voorkeur de gewone taal\nder geleerden van de zestiende eeuw kiezen, ik bedoel het latijn. Als\nik mij bedrieg, kan ik het beproeven met het spaansch, het fransch,\nhet italiaansch, het grieksch, het hebreeuwsch. Maar de geleerden der\nzestiende eeuw schreven meestal in het latijn. Ik heb dus het recht\nom a priori te zeggen: \"dit is latijn.\"\n\nIk schoof heen en weder op mijn stoel. Mijne herinneringen als latinist\nkwamen in opstand tegen de meening, dat deze rij van zinledige woorden\nzou kunnen behooren tot de zoete taal van Virgilius.\n\n\"Ja, latijn,\" hernam mijn oom, \"maar verbasterd latijn.\"\n\n\"Het zij zoo!\" dacht ik. \"Als gij het ontwart, moet gij slim zijn,\noom!\"\n\n\"Laat ik nog eens goed zien,\" zeide hij, het blad weder opnemende,\nwaarop ik geschreven had. \"Ziedaar eene rij van honderd twee en dertig\nletters, die zich in eene schijnbare wanorde voordoen. Er zijn woorden,\nwaarin alleen medeklinkers voorkomen, zooals het eerste \"m.rnlls,\"\nandere, in tegendeel, met veel klinkers, b.v. het vijfde \"unteief,\"\nof het voorlaatste \"oseibo.\" Die schikking nu is blijkbaar niet\nwillekeurig; zij is op wiskunstige gronden ingegeven door de onbekende\nreden, die de opeenvolging dezer letters heeft geregeld. Het is dunkt\nmij zeker, dat de oorspronkelijke volzin regelmatig is opgeschreven\nen daarna omgekeerd volgens eene wet, die ik moet ondekken. Wie den\nsleutel van dit geheimschrift bezat, zou het vlug lezen. Maar welke\nis die sleutel? Axel! hebt gij dien sleutel?\"\n\nOp die vraag antwoordde ik niets en wel om de volgende reden. Mijn\noog was gevallen op een lief portret, dat aan den muur hing, het\nportret van Graeuben. De pupil van mijn oom was toen te Altona bij eene\nharer bloedverwanten, en hare afwezigheid maakte mij zeer treurig;\nwant, ik mag het nu bekennen, het lieve meisje en de neef van den\nprofessor beminden elkander met al het geduld en al de bedaardheid\nvan Duitschers; wij waren verloofd buiten weten van mijn oom, die te\nzeer geoloog was om dergelijke gevoelens te begrijpen. Graeuben was\neene lieve blonde deern met blauwe oogen een eenigszins zwaarmoedig\nkarakter en een nadenkenden geest; zij beminde mij daarom niet minder;\nik voor mij aanbad haar, als dat woord ten minste in de oud-duitsche\ntaal bestaat! De beeltenis mijner aangebedene wierp mij dus plotseling\nuit de wereld der naakte werkelijkheid in die der hersenschimmen,\nder herinneringen.\n\nIk zag de getrouwe gezellin van mijn arbeid en van mijne vermaken\nterug. Zij hielp mij iedereen dag om de kostbare steenen van mijn oom\nte rangschikken; zij plaatste er met mij de briefjes op. Juffrouw\nGraeuben was zeer sterk in de delfstofkunde! Meer dan een geleerde\nzou een lesje bij haar hebben kunnen halen. Zij onderzocht gaarne\ngrondig de netelige vraagstukken der wetenschap. Wat al zoete uren\nhadden wij doorgebracht met samen te studeeren, en hoe benijdde ik\nsomtijds het lot dier gevoellooze steenen, die zij met hare bekoorlijke\nhanden aanraakte.\n\nAls daarna het uur van uitspanning kwam, gingen wij beiden uit; wij\nkozen de lommerrijke lanen van de Alster en begaven ons gezamenlijk\nnaar den ouden geteerden molen, die zich zoo goed voordoet aan het\nuiteinde van het meer; onderweg keuvelden wij, elkander bij de hand\nhoudende; ik vertelde haar allerlei, waarover zij luidkeels lachte;\nzoo kwamen wij aan den oever der Elbe en na de zwanen, die tusschen\nde groote witte plompen rondzwemmen, goeden nacht gewenscht te hebben,\nkeerden wij per stoomboot naar de kaai terug.\n\nZoo ver was ik met mijn gepeins, toen mijn oom, met zijne vuist op\nde tafel slaande, mij met geweld tot de werkelijkheid terugvoerde.\n\n\"Laat eens zien,\" zeide hij, \"de eerste gedachte die zich aan den geest\nmoet voordoen om de letters van een volzin te verwarren is, dunkt mij,\nom de woorden onder in plaats van naast elkander te schrijven.\"\n\n\"Wel mogelijk!\" dacht ik.\n\n\"Wij zullen zien, wat dat geeft Axel! schrijf den een of anderen\nvolzin op dit stukje papier; maar zet de letters in plaats van achter\nelkander in geregelde rijen, elke van vijf of zes, onder elkander.\"\n\n\"Ik begreep, wat hij bedoelde, en onmiddelijke schreef ik van boven\nnaar beneden:\n\n\nI i n i r n\nk n i e ae !\nb u g v u\ne i , e b\nm n l G e\n\n\n\"Goed,\" zeide de professor, zonder gelezen te hebben. \"Zet nu deze\nwoorden op een regel naast elkander.\"\n\nIk gehoorzaamde en kreeg den volgenden volzin:\n\nlinirn, knieae! bugvu ei,eb, mnlGe.\n\n\"Heel goed!\" riep mijn oom, mij het papier uit de hand rukkende, \"dat\nlijkt al een beetje op het oude document; de klinkers staan in dezelfde\nwanorde als de medeklinkers; er zijn zelfs hoofdletters en komma's\nin het midden der woorden, juist als op het perkament van Saknussemm!\"\n\nIk kon niet nalaten deze opmerkingen zeer schrander te vinden.\n\n\"Om nu,\" hernam mijn oom, zich rechtstreeks tot mij wendende, \"den\nvolzin te lezen, dien gij geschreven hebt en ik niet ken, zal het\ngenoeg zijn om achtereenvolgens de eerste letter van ieder woord te\nnemen, dan de tweede, dan de derde, enz.\"\n\nEn tot zijne groote verwondering, maar vooral tot de mijne, las\nmijn oom:\n\n\"Ik bemin u innig, lieve Graeuben!\"\n\n\"Ei!\" riep de professor.\n\nJa, zonder er om te denken had ik, als een verliefde lomperd dien\ngevaarlijken volzin geschreven!\n\n\"Zoo, zoo! bemint gij Graeuben!\" hernam mijn oom op den echten toon\nvan een voogd.\n\n\"Ja.... Neen....\" stamelde ik.\n\n\"Zoo, zoo! bemint gij Graeuben!\" herhaalde hij werktuiglijk. \"Welnu, wij\nzullen deze handelwijze op het voor ons liggende document toepassen.\"\n\nWeder in zijne alles overheerschende beschouwing verdiept, vergat mijn\noom reeds mijne onvoorzichtige woorden. Ik zeg onvoorzichtige, want\nhet hoofd van den geleerde kon geene zaken van het hart begrijpen. Maar\ngelukkig won het de groote zaak van het document.\n\nOp dat oogenblik, dat de voornaamste proef zou gedaan worden,\nschoten de oogen van professor Lidenbrock bliksemstralen door\nzijn bril; zijne vingers beefden, toen hij het oude perkament\nweder opnam; hij was diep ontroerd. Eindelijk hoestte hij hevig,\nen met eene ernstige stem achtereenvolgens de eerste, daarna de\ntweede letter van ieder woord noemende, gaf hij mij de volgende\nreeks op: mmessunkaSenrA. icefdoK.segnittamurtnecertserrette,\nrotaivsadua, ednecsedsadnelacartniiiluJsiratrac Sarbmutabiledmek\nmeretarcsilucoYsleffenSnI.\n\nToen ik gereed was, was ik waarlijk aangedaan; deze letters, een\nvoor een opgenoemd, hadden geen zin opgeleverd; ik verwachtte dus,\ndat de professor een sierlijken latijnschen volzin statig van zijne\nlippen zou laten vloeien.\n\nMaar wie had zoo iets kunnen denken! Een hevige vuistslag deed de tafel\ndreunen. De inkt spatte uit den koker, de pen viel uit mijne hand.\n\n\"Dat is het niet,\" riep mijn oom, \"dat heeft geen gezonden zin!\"\n\nVervolgens het vertrek met bliksemsnelheid doorvliegende en de trap\nals eene lawine afstormende, snelde hij de Koningstraat in en was in\neen oogenblik uit het oog verdwenen.\n\n\n\nHOOFDSTUK IV\n\n\n          Vrees voor het raadselachtige werk.--Waar is oom?--Moeilijkheden\n          der ontcijfering.--De sleutel gevonden.\n\n\n\"Is hij weg?\" riep Martha, die kwam aanloopen op het geraas van de\nhuisdeur, die zoo hard was toegetrokken, dat het geheele huis er\nvan dreunde.\n\n\"Ja!\" antwoordde ik, \"voor goed weg!\"\n\n\"Hoe is het met zijn middagmaal,\" vroeg de oude meid.\n\n\"Hij zal niet eten!\"\n\n\"En met zijn avondeten?\"\n\n\"Hij zal niet eten!\"\n\n\"Wat!\" zeide Martha, hare handen ineenslaande.\n\n\"Neen, goede Martha! hij en niemand in huis zal meer eten! Oom\nLidenbrock wil ons allen honger laten lijden, tot hij een oude vod\nontcijferd heeft, die volstrekt onmogelijk te ontcijferen is!\"\n\n\"Dan zit er niet anders op dan van honger te sterven!\"\n\nIk durfde er niet voor uitkomen, dat dit ons onvermijdelijk lot zou\nzijn met zulk een onhandelbaar mensch als mijn oom.\n\nDe oude meid ging, hevig ontroerd, zuchtende naar haar keuken terug.\n\nToen ik alleen was, kwam ik op de gedachte om alles aan Graeuben te\ngaan vertellen; maar hoe zou ik het huis uitkomen? De professor kon\nieder oogenblik terugkeeren. En als hij mij dan eens riep! En als\nhij weer eens wilde beginnen met dat raadselachtige werk, dat men te\nvergeefs den ouden OEdipus zou voorgelegd hebben! Antwoordde ik dan\nniet op zijn roep, wat zou er dan van komen?\n\nBlijven was dus het verstandigste. Juist had een delfstofkundige uit\nBesancon ons eene verzameling kiezelachtige adelaarsteenen gezonden,\ndie gerangschikt moesten worden. Ik ging aan het werk. Ik schiftte en\nschikte in hunne hokjes al die holle steenen, waarin kleine kristallen\nzweefden.\n\nMaar die bezigheid gaf mij geene afleiding; de zaak van het oude\ndocument hield mij te zeer bezig. Mijn hoofd gloeide en ik werd\ndoor eene naamlooze onrust bevangen. Ik had een voorgevoel van een\nnaderend onheil.\n\nNa verloop van een uur waren de adelaarsteenen ordelijk geschikt. Ik\nliet mij toen met slingerende armen en achteroverhangend hoofd in\nden grooten Utrechtschen armstoel neervallen. Ik stak mijn groote\nduitsche pijp aan, welker gebeeldhouwde kop eene achteloos uitgestrekte\nstroomnimf voorstelde; daarna vermaakte ik mij met den voortgang\nder verbranding te volgen, die van mijne stroomnimf langzamerhand\neen volslagen negerin maakte. Van tijd tot tijd luisterde ik, of er\ngeen schreden op de trap klonken. Maar neen. Waar mocht mijn oom op\ndat oogenblik toch zijn? Ik verbeeldde mij hem te zien loopen onder\nde schoone boomen op den weg naar Altona, met zijn stok zwaaiende\nen blind pareerende, met geweld op het gras slaande, de toppen der\ndistelplanten afhakkende en de schuwe ooievaars in hunne rust storende.\n\nZou hij zegepralend of moedeloos huiswaarts keeren? Wie van beiden\nzou het winnen, het geheim of hij? Zoo ondervroeg ik mij zelven,\nen werktuigelijk nam ik het blad papier in handen, waarop de\nonverstaanbare reeks der door mij geschreven letters stond. Ik\nherhaalde bij mij zelven: \"Wat beteekent dat?\"\n\nIk beproefde die letters zoo te schikken, dat zij woorden vormden. Het\nwas onmogelijk. Of men ze bij tweeen, drieen, vijven of zessen\nvereenigde, het gaf niets verstaanbaars; wel vormden de veertiende,\nvijftiende en zestiende letter het woord \"ice,\" de vier-, vijf-\nen zes en tachtigste het woord \"sir,\" en eindelijk merkte ik in het\nmidden van het document op den tweeden regel ook de latijnsche woorden\n\"rota, mutabile, ira, nec, atra\" op.\n\n\"Drommels!\" dacht ik, \"uit die laatste woorden zou men bijna opmaken,\ndat oom gelijk heeft wat de taal van het document betreft. En zelfs\nbemerk ik nog op den derden regel het woord \"luco,\" dat \"heilig bosch\"\nbeteekent. Wel is waar leest men op den derden het woord \"tabiled,\"\ndat zuiver hebreeuwsch is, en de zelfstandige naamwoorden \"mer, arc,\nmere,\" die zuiver fransch zijn.\"\n\nDat was genoeg om iemand razend te maken! Vier verschillende talen in\ndien dwazen volzin! Welk verband kon er bestaan tusschen de woorden\n\"ijs, mijnheer, toorn, wreed, heilig bosch, veranderend, moeder, boog\nof zee?\" Het eerste en laatste alleen konden gemakkelijk overeenkomen;\nhet was toch niet vreemd, dat in een document op IJsland geschreven,\nvan eene \"IJszee\" gesproken werd. De verklaring van het raadsel was\ndaarmede echter nog niets gevorderd.\n\nIk worstelde dus hevig tegen eene onoplosbare zwarigheid; mijne\nhersenen gloeiden; ik pinkoogde op het blad papier; de honderd twee\nen dertig letters schenen om mij heen te dansen, gelijk die zilveren\ntranen die na een geweldigen aandrang van het bloed om ons hoofd in\nde lucht opstijgen.\n\nIk was ten prooi aan eene soort van zinsbegoocheling, ik stikte, ik\nsnakte naar lucht. Werktuigelijk bewaaide ik mij met het blad papier,\nwelks beide zijden zich beurtelings aan mijn oog vertoonden.\n\nHoe groot was mijne verbazing, toen ik bij eene van die snelle\nomdraaiingen, op het oogenblik dat de keerzijde naar mij gewend was,\nvolkomen leesbare woorden, latijnsche woorden meende te bespeuren,\no.a. \"craterem, terrestre.\"\n\nTerstond ging er een licht voor mij op; deze eenvoudige kenteekenen\ndeden mij de waarheid inzien; ik had de wet van het geheimschrift\nontdekt. Om dit document te lezen was het niet eens noodig om door\nhet omgekeerde blad heen te lezen! Neen. Zoo als het was, zoo als het\nmij was voorgezegd, kon het vloeiend gespeld worden. Alle vernuftige\nverbindingen van den professor werden bewaarheid; hij had gelijk gehad\nten aanzien van de schikking der letters, gelijk ook ten aanzien van de\ntaal van het document! Er was slechts eene \"beuzeling\" noodig geweest\nom dien latijnschen volzin van het eene einde tot het andere te kunnen\nlezen, en het toeval had mij die \"beuzeling\" aan de hand gedaan!\n\nMen kan nagaan hoe ontroerd ik was! Mijne oogen werden dof. Ik kon ze\nniet gebruiken. Ik had het blad papier op de tafel gelegd. Ik behoefde\ner slechts een blik op te slaan om bezitter van het geheim te worden.\n\nEindelijk gelukte het mij mijne ontroering meester te worden. Ik\nmaakte het mij tot een plicht om tweemaal de kamer rond te gaan,\nten einde mijne zenuwen tot bedaren te brengen, vervolgens plaatste\nik mij weder in den grooten armstoel.\n\n\"Ik zal het lezen!\" riep ik uit na ruim adem gehaald te hebben.\n\nIk bukte over de tafel, legde mijn vinger achtereenvolgens op iedere\nletter, en zonder te stuiten, zonder een oogenblik te haperen, las\nik luide den geheelen volzin.\n\nMaar welk eene ontsteltenis, welk een schrik greep mij aan! Ik stond\neerst als door den bliksem getroffen. Hoe! wat ik daar vernam was reeds\nvolbracht! iemand was vermetel genoeg geweest om door te dringen!....\n\n\"Ach!\" riep ik uit, terwijl ik opsprong, \"neen! neen! oom mag het\nniet weten! Dat ontbreekt er nog maar aan, dat hij de lucht kreeg\nvan zulk eene reis! Hij zou er wellicht ook smaak in krijgen! Niets\nzou hem kunnen tegenhouden! Hij, zulk een vastberaden geoloog, zou\nvertrekken in ieder geval, in weerwil, in spijt van alles! En hij\nzou mij medenemen en wij zouden niet terugkomen! Nooit, nooit!\"\n\nIk verkeerde in een onbeschrijfelijken toestand van opgewondenheid.\n\n\"Neen, neen! het mag niet gebeuren,\" zeide ik vastbesloten, \"en daar\nik kan beletten, dat zulk een denkbeeld bij mijn dwingeland opkomt,\nzal ik het doen. Door dit document telkens te wenden en te keeren, zou\nhij bij toeval den sleutel kunnen ontdekken. Ik zal het vernietigen!\"\n\nEr lag nog eenig vuur in den haard. Ik greep niet alleen het blad\npapier maar ook het perkament van Saknussemm; met koortsachtig bevende\nhand wilde ik alles op de kolen werpen en dit gevaarlijke geheim\nvernietigen, toen de kamerdeur geopend werd en mijn oom verscheen.\n\n\n\nHOOFDSTUK V\n\n\n          De professor aan het werk.--De neef valt in slaap.--De\n          huissleutel verdwenen.--De vreugde van mijn oom.--De lezing\n          van het document.--De valiezen moeten gepakt worden.\n\n\nIk had maar even den tijd om het onheil-aanbrengend document weder\nop de tafel te leggen.\n\nProfessor Lidenbrock scheen in diep gepeins verzonken. De gedachte, die\nhem beheerschte, liet hem geen oogenblik rust; hij had klaarblijkelijk\nonder de wandeling de zaak onderzocht, ontleed, alle hulpbronnen\nzijner verbeeldingskracht aangewend, en kwam nu terug om de eene of\nandere nieuwe verbinding toe te passen.\n\nHij ging inderdaad in zijn armstoel zitten en met de pen in de\nhand begon hij formules neer te schrijven, die op een algebraisch\nvraagstuk geleken.\n\nIk volgde met mijne oogen zijne sidderende hand; geen enkele zijner\nbewegingen ontging mij. Welke onverwachte uitkomst zou hij misschien\nverkrijgen? Ik beefde, maar zonder reden, omdat de ware, de \"eenige\"\nverbinding reeds gevonden zijnde, iedere andere nasporing noodwendig\nvergeefs moest zijn.\n\nDrie uur lang werkte mijn oom zonder te spreken, zonder het hoofd op\nte heffen, duizendmaal uitwisschende, weder opnemende, doorschrappende,\nweder beginnende.\n\nIk wist wel dat, als het hem gelukte om die letters te schikken naar\nal de betrekkelijke plaatsen, die zij konden innemen, de zin klaar zou\nzijn. Maar ik wist ook, dat twintig letters reeds twee trillioenen,\nvier honderd twee en dertig duizend negen honderd twee billioenen,\nacht duizend een honderd zes en zeventig millioenen, zes honderd\nveertig duizend verbindingen moesten opleveren. In den zin waren\nhonderd twee en dertig letters, en die honderd tweeen dertig letters\ngaven een getal verschillende volzinnen, dat uit minstens honderd\ndrie en dertig cijfers bestaat, een getal bijna onmogelijk uit te\nspreken en dat alle bevatting te boven gaat.\n\nIk was dus gerust over dit heldhaftige middel om het vraagstuk op\nte lossen.\n\nIntusschen verliep de tijd; het werd nacht; het gerucht op straat\nhield op; steeds over zijn werk gebukt zag mijn oom niets, zelfs de\ngoede Martha niet, die de deur half opende; hij hoorde niets, zelfs\nde stem dezer waardige dienstbode niet die vroeg:\n\n\"Zal Mijnheer dezen avond eten?\"\n\nMartha moest zonder antwoord heengaan; ik voor mij, na mij eenigen\ntijd er tegen verzet te hebben, werd door den slaap overmand en sliep\nin op het einde van de canape, terwijl oom Lidenbrock nog maar altijd\nberekende en doorschrapte.\n\nToen ik den volgenden morgen ontwaakte, was de onvermoeide werkezel nog\naan den arbeid. Zijne roode oogen, zijn bleek gezicht, zijne haren,\nwaarin hij met eene koortsige hand had gewoeld, de purperroode rand\nonder zijne oogen bewezen genoegzaam zijne verschrikkelijke worsteling\nmet het onmogelijke, en onder welk eene vermoeinis van zijn geest en\ninspanning van zijne hersenen de uren voor hem moesten verloopen zijn.\n\nIk kreeg waarlijk medelijden met hem. In weerwil van de verwijten,\ndie ik het recht meende te hebben om hem te doen, gevoelde ik zekere\naandoening. De arme man werd zoo door zijne gedachten overheerscht,\ndat hij vergat om boos te worden; al zijne levenskrachten trokken zich\nop een punt samen, en daar zij niet door hare gewone veiligheidsklep\nontsnapten, stond het te vreezen dat hare spanning hem binnen kort\nzou doen springen.\n\nIk kon door een gebaar, door een woord slechts die ijzeren schroef\nlosmaken, die op zijne hersenpan drukte. En ik deed het niet!\n\nMijn hart was toch goed genoeg. Waarom bleef ik dan stom in zulk een\ngeval? In het belang van mijn oom.\n\n\"Neen, neen!\" herhaalde ik, \"neen, ik zal niet spreken! Hij zou er\nheen willen gaan, ik ken hem; niets zou hem kunnen tegenhouden. Hij\nheeft eene vulkanische verbeeldingskracht, en om te doen wat andere\ngeologen niet gedaan hebben, zou hij zijn leven wagen. Ik zal zwijgen,\nik zal het geheim bewaren, waarvan het toeval mij bezitter heeft\ngemaakt; het te ontdekken zou zoo goed zijn als professor Lidenbrock\nte dooden. Laat hij het raden, als hij kan, ik wil mij later niet te\nverwijten hebben, dat ik hem in het verderf heb gestort!\"\n\nNadat ik hieromtrent tot een besluit was gekomen, sloeg ik de armen\nover elkaar en wachtte. Maar ik had niet op een voorval gerekend,\ndat eenige uren later plaats had.\n\nToen de goede Martha het huis wilde verlaten om naar de markt te gaan,\nvond zij de deur gesloten; de huissleutel stak niet in het slot. Wie\nhad hem er uitgenomen? Stellig mijn oom, toen hij den vorigen avond\nvan zijn haastig uitstapje was teruggekomen.\n\nWas het met voordacht? Was het bij vergissing? Wilde hij ons de\nkwellingen van den honger laten ondergaan? Dat dacht mij toch wat al\nte erg. Hoe! Martha en ik zouden de offers zijn van een toestand,\ndie ons niet het minste aanging? Zonder twijfel, en ik herinnerde\nmij een vroeger voorval, dat wel geschikt was om ons vrees aan te\njagen. Eenige jaren geleden toch, op een tijdstip dat mijn oom werkte\naan zijn groote mineralogische classificatie, bleef hij acht en veertig\nuur zonder voedsel, en het geheele huisgezin moest zich onderwerpen aan\ndie wetenschappelijke hongerkuur. Ik voor mij kreeg er een maagkramp\ndoor, die niet zeer aangenaam was voor een vrij eetlustigen jongen.\n\nHet scheen mij dus toe, dat het ontbijt even zoo zou uitblijven als\nhet vorige avondeten. Ik besloot echter mijn moed te toonen, en niet te\nwijken voor de eischen der maag. Martha trok het zich zeer aan en werd\nbedroefd, die goede vrouw! Wat mij aangaat, de onmogelijkheid om het\nhuis te verlaten hield mij en terecht meer bezig. Men begrijpt mij wel.\n\nMijn oom werkte gestadig door; zijn verbeelding verloor zich in de\ndenkbeeldige wereld der verbindingen; hij leefde ver buiten de aarde\nen gevoelde werkelijk geen aardsche behoeften.\n\nTegen den middag prikkelde de honger mij hevig; Martha had, in hare\neenvoudigheid, den vorigen avond den voorraad der etenskast geplunderd;\ner was niets meer in huis. Toch hield ik mij goed. Ik maakte er eene\nsoort van punt van eer van.\n\nHet sloeg twee uur. Het werd bespottelijk, onuitstaanbaar zelfs,\nik zette groote oogen op. Ik begon bij mij zelven te zeggen, dat ik\nhet gewicht van het document overdreef; dat mijn oom er geen geloof\naan zou slaan; dat hij er niets in zou zien dan bedriegerij, dat\nmen hem in het ergste geval tegen zijn zin zou tegenhouden, als hij\nde onderneming wilde beproeven; eindelijk, dat hij zelf den sleutel\nvan het geheimschrift kon ontdekken en dat mijne onthouding dan te\nvergeefs zou geweest zijn.\n\nDeze redenen schenen mij uitmuntend toe, hoewel ik ze daags te voren\nmet verontwaardiging had verworpen; ik vond het zelfs heel dwaas, dat\nik zoo lang had gewacht en mijn besluit was genomen om alles te zeggen.\n\nIk peinsde dus op een middel om niet zoo rechtstreeks met de deur\nin huis te vallen, toen de professor opstond, zijn hoed opzette en\nwilde gaan.\n\n\"Hoe! het huis verlaten en ons nog eens opsluiten. Dat\nnooit. Oom!\" zeide ik.\n\nHij scheen mij niet te hooren.\n\n\"Oom Lidenbrock!\" herhaalde ik met verheffing van stem.\n\n\"He! wat is 't?\" zeide hij als iemand, die plotseling ontwaakt.\n\n\"Welnu! die sleutel!\"\n\n\"Welke sleutel? De huissleutel?\"\n\n\"Wel neen,\" riep ik, \"de sleutel van het document!\"\n\nDe professor keek mij aan over zijn bril; hij bespeurde ongetwijfeld\niets ongewoons op mijn gelaat, althans hij vatte driftig mijn arm, en\nzonder te kunnen spreken ondervroeg hij mij met zijne blikken. Echter\nwerd nooit een vraag juister gesteld.\n\nIk bewoog mijn hoofd van boven naar beneden.\n\nHij schudde het zijne met eene soort van medelijden, alsof hij met\neen gek te doen had.\n\nIk maakte een duidelijker gebaar.\n\nZijne oogen schitterenden met een helderen glans, zijne hand maakte\neene dreigende beweging.\n\nDit stomme gesprek in deze omstandigheden zou den onverschilligsten\naanschouwer belang hebben ingeboezemd. Het kwam waarlijk zoo ver, dat\nik niet meer durfde spreken, uit vrees dat mijn oom mij in de eerste\nomhelzingen zijner vreugde mocht smoren. Maar hij drong zoo sterk,\ndat ik antwoorden moest.\n\n\"Ja, die sleutel!... het toeval!...\"\n\n\"Wat zegt gij?\" riep hij met een onbeschrijfelijke ontroering.\n\n\"Ziedaar,\" zeide ik, hem het door mij beschreven blad papier\noverreikende, \"lees!\"\n\n\"Maar dat beteekent niets!\" antwoordde hij het papier ineen\nfrommelende.\n\n\"Niets, als men van voren begint te lezen, maar van achteren...\"\n\nIk had nog niet uitgesproken of de professor slaakte een kreet of\nliever een echt gebrul! Een licht was voor zijn geest opgegaan. Hij\nwas geheel van gedaante veranderd.\n\n\"O, schrandere Saknussemm! gij hadt dus eerst uw volzin averechts\ngeschreven?\"\n\nEn met drift op het papier aanvallende, las hij met een verduisterd\noog en aangedane stem het geheele document, van de laatste letter af\naan beginnende.\n\nHet behelsde het volgende:\n\nIn Sneffels Yoculis craterem kem delibat umbra Scartaris Julii intra\ncalendas descende, audas viator, et terrestre centrum attinges. Kod\nfeci. Arne Saknussemm.\n\n\n\n\n\nDit slecht latijn zou men aldus kunnen vertalen:\n\n\n\n\n\nDaal af in den krater van den Sneffels Yocul, dien de schaduw van\nden Scartaris treft voor den eersten Juli, vermetele reiziger! en\ngij zult het middelpunt der aarde bereiken.\n\nIk heb het gedaan. Arne Saknussemm.\n\n\n\n\n\nToen hij dit las, sprong mijn oom op, alsof hij onverwachts eene\nLeidsche flesch had aangeraakt. Zijne opgewondenheid, vreugde en\novertuiging waren onbeschrijflijk. Hij liep heen en weer, nam zijn\nhoofd tusschen de beide handen, verzette de stoelen, stapelde zijne\nboeken op elkander, goochelde, het is haast niet te gelooven, met\nzijne kostbare adelaarsteenen, gaf hier een slag met de vuist, daar\neen tik met de hand. Eindelijk kwamen zijne zenuwen tot bedaren,\nen even als iemand die uitgeput is door een overdadig genot, liet\nhij zich in zijn armstoel nedervallen.\n\n\"Hoe laat is het toch?\" vroeg hij na eenige oogenblikken stilte.\n\n\"Drie uur,\" antwoordde ik.\n\n\"Wat! dan heb ik mijn middagmaal mooi verzuimd. Ik sterf van\nhonger. Aan tafel! En dan....\"\n\n\"En dan?\"\n\n\"Zult gij mijn valies pakken.\"\n\n\"Wat?\" riep ik uit.\n\n\"En het uwe!\" antwoordde de onverbiddelijke professor, terwijl hij\nde eetzaal binnentrad.\n\n\n\nHOOFDSTUK VI\n\n\n          In het studeervertrek.--De Sneffels.--De warmte in den aardbol.\n          --De vulkanen.--Inwendige hitte der aarde.\n\n\nOp die woorden ging mij eene rilling door het geheele\nlichaam. Ik bedwong mij echter. Ik besloot zelfs een goed gelaat\nte toonen. Wetenschappelijke bewijzen alleen konden professor\nLidenbrock weerhouden, en die waren er genoeg, zeer goede zelfs,\ntegen de mogelijkheid van zulk eene reis. Naar het Middelpunt der\naarde gaan! Welk eene dwaasheid! Ik bewaarde mijne bedenkingen tot\neen gepaster oogenblik en hield mij alleen met den maaltijd bezig.\n\nHet is noodeloos al de verwenschingen van mijn oom mede te deelen,\ntoen hij de tafel niet gedekt vond. Alles werd opgehelderd. De goede\nMartha kreeg hare vrijheid terug. Zij liep naar de markt en repte\nzich zoo, dat mijn honger een uur later gestild was en ik weder besef\nkreeg van onzen toestand.\n\nOnder het eten was mijn oom bijna vroolijk; er ontvielen hem\neenige geleerde kwinkslagen, die nooit zeer gevaarlijk zijn. Toen\nhet nagerecht was afgeloopen, gaf hij mij een wenk om hem in zijn\nstudeervertrek te volgen.\n\nIk gehoorzaamde. Hij ging aan het eene einde van zijne werktafel\nzitten en ik aan het andere.\n\n\"Axel!\" zeide hij met eene zachte stem, \"gij zijt een schrandere\njongen; gij hebt mij daar een verbazenden dienst bewezen, toen ik die\nverbinding wilde opgeven. Waar zou ik heen gedwaald zijn. Niemand\nkan het weten! Ik zal dat nooit vergeten, mijn jongen! en gij zult\nuw deel hebben van den roem, dien wij zullen verwerven.\"\n\n\"Kom aan,\" dacht ik, \"hij is goed geluimd; het oogenblik is gekomen\nom over dien roem te twisten.\"\n\n\"Bovenal,\" hernam mijn oom, \"beveel ik u de stiptste geheimhouding\naan, verstaat gij? Het ontbreekt mij aan geen benijders in de geleerde\nwereld, en velen zouden die reis willen ondernemen, die er eerst bij\nonze terugkomst iets van mogen vernemen.\n\n\"Gelooft gij,\" zeide ik, \"dat het aantal van die vermetelen zoo groot\nzou zijn?\"\n\n\"Zeker! Wie zou aarzelen om zulk een roem te verwerven? Als dit\ndocument bekend was, zou een heirleger van geologen het voetspoor\nvan Arne Saknussemm volgen!\"\n\n\"Daarvan ben ik nog niet overtuigd, oom! want niets bewijst de echtheid\nvan dit document.\"\n\n\"Wat! En het boek, waarin wij het ontdekt hebben?\"\n\n\"Goed! Ik stem toe, dat die Saknussemm deze regels geschreven heeft;\nmaar volgt daaruit, dat hij inderdaad die reis heeft volbracht,\nen kan dat oude perkament geene bedriegerij behelzen?\"\n\nHet speet mij bijna, dat ik dit wel wat gewaagde woord had gesproken;\nde professor fronste zijn dikke wenkbrauwen en ik vreesde den uitslag\nvan dit gesprek in de waagschaal te hebben gesteld. Gelukkig liep het\ngoed af. Een vluchtig glimlachje krulde de lippen van den strengen\nspreker en hij antwoordde:\n\n\"Dat zullen wij eens zien.\"\n\n\"Zoo!\" zeide ik een weinig verstoord, \"maar veroorloof mij om de\nreeks van tegenwerpingen met betrekking tot dit document te voltooien.\"\n\n\"Spreek, mijn jongen! spreek ongedwongen. Ik geef u volle vrijheid\nom uwe meening te uiten. Gij zijt niet meer mijn neef, maar mijn\nambtgenoot. Ga dus voort.\"\n\n\"Welnu! dan zal ik u vooreerst vragen, wat die Yocul, die Sneffels\nen die Scartaris zijn, waarvan ik nooit heb hooren spreken.\"\n\n\"Niets is gemakkelijker. Ik heb onlangs van mijn vriend August\nPetermann uit Leipzig eene kaart gekregen; zij kon niet beter van\npas komen. Krijg den derden atlas uit het tweede vak van de groote\nbibliotheek, reeks Z. de vierde plank.\"\n\nIk stond op en, dank zij deze juiste aanwijzingen, vond ik spoedig\nden gevraagden atlas. Mijn oom opende hem en zeide:\n\n\"Dit is eene der beste kaarten van IJsland, die van Handerson, en ik\ngeloof, dat zij ons de oplossing van al uwe bezwaren zal geven.\"\n\nIk boog mij over de kaart.\n\n\"Ziet gij dit eiland uit vulkanen bestaande?\" zeide de professor. \"Let\nop, zij dragen allen den naam van Yocul. Dat woord beteekent in het\nijslandsch \"gletscher,\" en onder de hooge breedte van IJsland banen\nde meeste uitbarstingen zich een weg door de ijsbeddingen. Van daar\ndie benaming van Yocul voor al de vuurspuwende bergen des eilands.\"\n\n\"Goed,\" antwoordde ik, \"maar wat is de Sneffels?\"\n\nIk hoopte, dat hij mij op deze vraag het antwoord schuldig zou\nblijven. Ik bedroog mij. Mijn oom hernam:\n\n\"Volg mij naar de westkust van IJsland. Ziet gij Reikiavik, de\nhoofdplaats? Ja? Goed. Ga langs de ontelbare fjoerds van die door de\nzee afgeknaagde kusten opwaarts, en houd even op onder den vijf en\nzestigsten breedtegraad. Wat ziet gij daar?\"\n\n\"Eene soort van schiereiland, gelijk aan een ontvleescht been,\nuitloopende in eene verbazend groote knieschijf.\"\n\n\"De vergelijking is juist, mijn jongen! en bemerkt gij niets op\ndie knieschijf?\"\n\n\"Ja! een berg, die in de zee schijnt uit te steken.\"\n\n\"Goed! dat is de Sneffels.\"\n\n\"De Sneffels?\"\n\n\"Dezelfde, een vijfduizend voet hooge berg, een van de merkwaardigste\ndes eilands en voorzeker de beroemdste der geheele wereld indien zijn\nkrater in het middelpunt van den aardbol uitloopt.\"\n\n\"Maar dat is onmogelijk!\" riep ik uit, de schouders ophalende en\ngeergerd door zulk eene vooronderstelling.\n\n\"Onmogelijk!\" antwoordde professor Lidenbrock op een gestrengen\ntoon. \"En waarom?\"\n\n\"Omdat die krater natuurlijk versperd is door de lava, de gloeiende\nsteenen, en dus....\"\n\n\"En als het een uitgedoofde krater is?\"\n\n\"Een uitgedoofde?\"\n\n\"Ja. Het aantal nog werkende vulkanen op de oppervlakte van den\naardbol bedraagt tegenwoordig slechts omtrent drie honderd; maar er\nbestaan veel meer uitgedoofde vulkanen. De Sneffels nu behoort onder\ndeze laatste, en in historische tijden heeft er maar eene uitbarsting\nplaats gehad, in 1219; sedert dat tijdstip is zijn geweld langzamerhand\nbedaard en thans behoort hij niet meer tot de werkende vulkanen.\"\n\nOp die stellige verzekeringen kon ik niets meer antwoorden, en dus\nging ik over tot de andere duisterheden, die het document bevatte.\n\n\"Wat beteekent dat woord Scartaris,\" vroeg ik, \"en wat heeft de eerste\nJuli daarmee te maken?\"\n\nMijn oom dacht een poosje na. Ik hoopte een oogenblik, maar ook\nslechts een, want weldra antwoordde hij mij aldus:\n\n\"Wat gij duisterheid noemt is voor mij licht. Het bewijst de vernuftige\nzorg, waarmede Saknussemm zijne ontdekking heeft willen aanwijzen. De\nSneffels bestaat uit verscheidene kraters; het was dus noodig\nden krater aan te duiden, die naar het middelpunt van den aardbol\nvoert. Wat heeft nu de geleerde IJslander gedaan? Hij heeft opgemerkt,\ndat tegen den eersten Juli, dus in de laatste dagen der maand Juni,\neen van de pieken des bergs, de Scartaris, zijne schaduw verlengt tot\naan de opening van den bedoelden krater, en hij heeft het feit in zijn\ndocument aangeteekend. Kon hij eene nauwkeuriger aanwijzing bedenken,\nen kunnen wij, als wij eens den top van den Sneffels bereikt hebben,\nmet mogelijkheid den rechten weg missen?\"\n\nHet was duidelijk, mijn oom had op alles een antwoord. Ik zag wel,\ndat hij niet te vatten was op de woorden van het oude perkament. Ik\ndrong er dus niet langer op aan, en daar ik hem boven alles moest\novertuigen, ging ik over tot de wetenschappelijke tegenwerpingen,\ndie mijns inziens vrij wat gewichtiger waren.\n\n\"Welaan,\" zeide ik, \"ik moet bekennen, dat de zin van Saknussemm\nduidelijk is en geen twijfel overlaat. Ik sta zelfs toe, dat het\ndocument er volkomen echt uitziet. Die geleerde is naar den Sneffels\ngegaan; hij heeft de schaduw van den Scartaris voor den eersten\nJuli de randen van den krater zien treffen; hij heeft zelfs in de\nvolks-overleveringen van zijn tijd hooren vertellen, dat die krater\nop het middelpunt der aarde uitliep; maar wat aangaat, dat hij zelf er\nbij gekomen zou zijn, dat hij de reis zou gedaan hebben en teruggekeerd\nzou zijn, in geval hij haar ondernomen heeft, neen! duizendmaal neen!\"\n\n\"En om welke reden?\" zeide mijn oom op een bijzonder spottenden toon.\n\n\"Omdat alle theorien der wetenschap betoogen, dat zulk eene onderneming\nonuitvoerbaar is!\"\n\n\"Zeggen alle theorien dat?\" antwoordde de professor, een heel onnoozel\ngezicht zettende. \"O, die akelige theorien! wat zullen die arme\ntheorien ons hinderen!\"\n\nIk zag dat hij met mij spotte, maar ging toch voort.\n\n\"Ja! het is bewezen, dat de warmte omstreeks een graad toeneemt bij\niedere zeventig voet diepte onder de oppervlakte van den aardbol;\nneemt men nu aan, dat die verhouding dezelfde blijft, dan heerscht er,\ndaar de straal der aarde vijftien honderd uur gaans bedraagt, in het\nmiddelpunt een warmtegraad van twee millioen graad. De stoffen in\nhet binnenste der aarde bevinden zich derhalve in den toestand van\nwitgloeiend gas, want de metalen, het goud, het platina, de hardste\nrotsblokken zijn niet bestand tegen zulk eene hitte. Ik mag dus\nmet grond vragen, of het mogelijk is om in zulk een middelpunt door\nte dringen!\"\n\n\"Dus is het de warmte, die u verlegen maakt, Axel?\"\n\n\"Zonder twijfel. Al kwamen wij slechts tot eene diepte van tien uur\ngaans, dan zouden wij reeds de grens der aardschors bereikt hebben,\nwant de warmtegraad is daar hooger dan dertien honderd graad.\"\n\n\"En gij zijt bang om te smelten?\"\n\n\"Gij kunt die vraag zelf wel beantwoorden,\" zeide ik verstoord.\n\n\"Zie hier mijn antwoord,\" hernam professor Lidenbrock met een deftig\ngezicht; \"noch gij, noch iemand anders weet met zekerheid wat er in\nhet binnenste van den aardbol omgaat, dewijl men nauwelijks het twaalf\nduizendste deel van zijn straal kent; de wetenschap is bij uitstek\nvatbaar voor volmaking en iedere theorie wordt gestadig omvergeworpen\ndoor eene nieuwe theorie. Heeft men tot Fourier toe niet geloofd,\ndat de warmtegraad van het hemelruim steeds verminderde, en weet men\ntegenwoordig niet, dat de grootste koude der luchtgewesten de veertig\nof vijftig graad onder nul niet te boven gaat? Waarom zou dat ook niet\nhet geval kunnen zijn met de inwendige warmte? Waarom zou zij niet\nop eene zekere diepte eene onoverkomelijke grens bereiken, in plaats\nvan toe te nemen tot den graad van smelting der hardste delfstoffen?\"\n\nToen mijn oom de vraag op het gebied der vooronderstellingen\noverbracht, kon ik niet meer antwoorden.\n\n\"Welnu! ik zal u zeggen, dat echte geleerden, Poisson o.a., bewezen\nhebben dat, indien er eene warmte van twee millioen graad in het\nbinnenste van den aardbol heerschte, de witgloeiende gassen, ontstaande\nuit de gesmolten stoffen, zulk een spankracht zouden krijgen, dat de\naardschors haar geen tegenstand zou kunnen bieden en springen moest,\ngelijk de wanden van een stoomketel door de kracht van den stoom.\"\n\n\"Dat is het gevoelen van Poisson, oom! ziedaar alles.\"\n\n\"Toegestemd! maar het is ook het gevoelen van andere voorname geologen,\ndat het binnenste van den aardbol niet bestaat uit gas of water,\nnoch uit de zwaarste steenen, die wij kennen; want in dat geval zou\nde aarde tweemaal lichter zijn.\"\n\n\"O! met cijfers kan men alles bewijzen wat men wil.\"\n\n\"En is het met feiten ook zoo, mijn jongen? Is het niet zeker dat\nhet aantal vulkanen aanzienlijk verminderd is sedert de eerste dagen\nder wereld, en kan men, als er eene inwendige warmte bestaat, daaruit\nniet besluiten, dat zij gaandeweg afneemt?\"\n\n\"Oom! als gij het velt der gissingen betreedt, kan ik niet langer\nredetwisten.\"\n\n\"En ik moet zeggen, dat mijn gevoelen ondersteund wordt door dat van\nzeer bevoegde personen. Herinnert gij u het bezoek, dat de beroemde\nengelsche scheikundige Humphry Davy in 1825 bij mij aflegde?\"\n\n\"Zeker niet, want ik werd eerst negentien jaar later geboren.\"\n\n\"Welnu! Humphry kwam mij op zijne doorreis te Hamburg bezoeken. Wij\nbespraken onder andere punten ook lang de veronderstelling van de\nvloeibaarheid van de kern der aarde. Wij waren het beiden eens,\ndat die vloeibaarheid niet kon bestaan; om eene reden, waarop de\nwetenschap nooit het antwoord gevonden heeft.\"\n\n\"En welke is die reden?\" vroeg ik een weinig verwonderd.\n\n\"Omdat die vloeibare massa, even als de Oceaan, aan de\naantrekkingskracht der maan onderhevig zou zijn, en bij gevolg zouden\ner tweemaal daags inwendige vloeden plaats hebben, die de aardkorst\nopheffende, regelmatig terugkeerende aardbevingen zouden veroorzaken!\"\n\n\"Maar het is toch stellig zeker, dat de oppervlakte van den aardbol\naan verbranding heeft bloot gestaan, en men mag dus veronderstellen,\ndat de buitenste korst het eerst is afgekoeld, terwijl de warmte naar\nhet middelpunt week.\"\n\n\"Dat is een dwaling,\" antwoordde mijn oom; \"de aarde is verwarmd\ndoor de verbranding harer oppervlakte en op geen andere wijze. Hare\noppervlakte bestond uit eene groote menigte metalen, zooals het\npotassium, het sodium, die de eigenschap hebben van te ontvlammen\ndoor eene bloote aanraking met het water en de lucht; die metalen\nontbrandden, toen de dampen uit de lucht als regen op den grond vielen,\nen langzamerhand, toen het water in de scheuren van de aardkorst\ndoordrong, gaven zij aanleiding tot nieuwe branden met ontploffingen\nen uitbarstingen. Van daar die talrijke vulkanen in de eerste dagen\nder wereld.\"\n\n\"Maar dat is eene zeer vernuftige gissing!\" riep ik een weinig tegen\nwil en dank uit.\n\n\"En die Humphry Davy mij op deze zelfde plaats duidelijk maakte\ndoor eene zeer eenvoudige proef. Hij vervaardigde een metalen bol,\nhoofdzakelijk bestaande uit de pas genoemde metalen en die nauwkeurig\nonzen aardbol voorstelde; als men een fijne dauw op zijne oppervlakte\nliet vallen, zwol deze op, roestte en vormde een bergje; een krater\nontstond op den top; de uitbarsting had plaats en deelde aan den\nbol zulk een warmte mede, dat het onmogelijk werd hem in de hand\nte houden.\"\n\nIk werd waarlijk aan het wankelen gebracht door de bewijsgronden\nvan den professor; hij droeg ze bovendien voor met zijn gewone vuur\nen geestdrift.\n\n\"Gij ziet, Axel!\" voegde hij er bij, \"dat de toestand van de kern\nder aarde tot velerlei gissingen onder de geologen aanleiding heeft\ngegeven, niets is minder bewezen dan dit feit van eene inwendige hitte;\nvolgens mijn gevoelen bestaat zij niet en kan zij niet bestaan; wij\nzullen het echter onderzoeken en even als Arne Saknussemm zullen wij\nweten, waaraan wij ons met betrekking tot dit gewichtige vraagstuk\nte houden hebben.\"\n\n\"Welnu! ja!\" antwoordde ik, bijna door dezelfde geestdrift bezield,\n\"ja, wij zullen het zien, als men er ten minste zien kan.\"\n\n\"En waarom niet? kunnen wij niet op electrische verschijnselen rekenen\nom ons te verlichten, en zelfs op den dampkring, dien de drukking\nmisschien nabij het middelpunt lichtgevend maakt?\"\n\n\"Ja!\" zeide ik; \"ja! dat is ten minste mogelijk.\"\n\n\"Het is zeker,\" antwoordde mijn oom zegevierend; \"maar zwijg, hoort\ngij? zwijg over dit alles, opdat niemand op de gedachte kome om voor\nons het middelpunt der aarde te ontdekken.\"\n\n\n\nHOOFDSTUK VII\n\n\n          Naar het middelpunt der aarde.--Een onmogelijke reis.--\n          Toebereidselen tot het vertrek.--Reikiavik.--De koffer moet\n          gepakt worden.--Naar den kelder?\n\n\nZoo liep deze gedenkwaardige zitting af. Dit gesprek maakte mij\nkoortsig. Ik verliet als bedwelmd het vertrek van mijn oom, en er was\ngeen lucht genoeg in de straten van Hamburg om mij te doen bijkomen. Ik\nging daarom naar den oever der Elbe, ter plaatse waar de stoomboot\nligt, die de stad in gemeenschap brengt met den spoorweg van Harburg.\n\nWas ik overtuigd door hetgeen ik gehoord had? Was ik niet onder den\ninvloed van professor Lidenbrock geweest? Moest ik zijn besluit om naar\nhet middelpunt van de inwendige ruimte der aarde te gaan voor ernstig\ngemeend houden? Had ik de zinnelooze bespiegelingen van een gek of de\nwetenschappelijke gevolgtrekkingen van een groot vernuft gehoord? Hoe\nhet ook zijn mocht, waar eindigde de waarheid, waar begon de dwaling?\n\nIk dobberde tusschen duizend tegenstrijdige veronderstellingen,\nzonder mij aan eene enkele te kunnen vastklemmen.\n\nEchter herinnerde ik mij, dat ik overtuigd was geworden, hoewel\nmijn geestdrift begon te bekoelen; maar ik zou gaarne onmiddellijk\nvertrokken zijn om geen tijd te hebben tot nadenken. Ja, het zou mij\nniet aan moed ontbroken hebben om oogenblikkelijk mijn valies vast\nte gespen.\n\nIk moet evenwel bekennen, dat een uur later die overspanning afnam;\nmijne zenuwen verslapten en uit de diepe afgronden der aarde steeg\nik weder opwaarts naar hare oppervlakte.\n\n\"Het is ongerijmd!\" riep ik uit; \"het gelijkt nergens naar! Het is\ngeen ernstig voorstel, dat men een verstandigen jongen kan doen. Niets\nvan dat alles bestaat. Ik heb slecht geslapen! ik heb een benauwden\ndroom gehad.\"\n\nIntusschen had ik de oevers van de Elbe gevolgd en de stad\nomgewandeld. Na de haven langs gegaan te zijn, kwam ik op den weg naar\nAltona. Een voorgevoel bestuurde mij, een verwezenlijkt voorgevoel,\nwant ik bemerkte spoedig mijne lieve Graeuben, die vlug ter been en\nopgeruimd naar Hamburg terugkeerde.\n\n\"Graeuben!\" riep ik haar van verre toe.\n\nHet jonge meisje bleef een weinig verschrikt staan, ik denk omdat\nzij zich op een grooten weg hoorde toeroepen. In tien stappen was ik\nnaast haar.\n\n\"Axel!\" riep zij verwonderd uit. \"Wat! komt gij mij te gemoet! Dat\nis lief van u, mijnheer!\"\n\nMaar, toen zij mij aanzag, bemerkte Graeuben mijn ongerust en ontsteld\ngelaat.\n\n\"Wat scheelt er aan?\" zeide zij, mij de hand toereikende.\n\n\"Wat er aan scheelt, Graeuben!\" riep ik.\n\nIn twee seconden en met drie volzinnen was het lieve meisje op de\nhoogte van de zaak. Zij zweeg gedurende eenige oogenblikken. Klopte\nhaar hart gelijk het mijne? ik weet het niet; maar hare hand beefde\nniet in de mijne. Wij gingen wel honderd schreden ver zonder een\nwoord te wisselen.\n\n\"Axel!\" zeide zij eindelijk.\n\n\"Lieve Graeuben!\"\n\n\"Dat zal eene schoone reis zijn.\"\n\nIk sprong op bij die woorden.\n\n\"Ja, Axel! en den neef van een geleerde waardig. Het is goed, als\neen man zich onderscheidt door de eene of andere groote onderneming!\"\n\n\"Hoe! Graeuben! gij raadt mij niet af om zulk een tocht te wagen?\"\n\n\"Neen! lieve Axel! en ik zou u en uw oom gaarne vergezellen, als een\narm meisje u niet tot last moest zijn.\"\n\n\"Spreekt gij de waarheid?\"\n\n\"De waarheid.\"\n\nAch! meisjes, vrouwen, vrouwenharten! wat zijt gij toch\nonbegrijpelijk! Als gij niet de beschroomdste aller levende wezens\nzijt, zijt gij de dapperste! De rede heeft geen invloed op u. Hoe! dit\nkind moedigde mij aan om deel te nemen aan dien tocht. Zij zou niet\ngevreesd hebben om het waagstuk te ondernemen. Zij spoorde mij er\ntoe aan, en toch beminde zij mij!\n\nIk was van mijn stuk gebracht en, waarom zou ik het\nverzwijgen? beschaamd.\n\n\"Graeuben!\" hernam ik, \"wij zullen zien, of gij morgen nog zoo zult\nspreken.\"\n\n\"Morgen, lieve Axel! zal ik spreken als van daag.\"\n\nGraeuben en ik, elkander bij de hand houdende, maar een diep\nstilzwijgen bewarende, vervolgden onzen weg. Ik was diep geschokt\ndoor de aandoeningen van dezen dag.\n\n\"In elk geval,\" dacht ik, \"zijn wij nog ver van den 1sten Juli,\nen in dien tusschentijd zal er wel iets plaats hebben, dat mijn oom\ngeneest van zijne gril om onder den grond te reizen.\"\n\nHet was avond, toen wij bij het huis in de Koningstraat kwamen. Ik\ndacht de woning in rust, oom naar gewoonte te bed en de goede Martha\nbezig te vinden met de eetzaal voor het laatst aan te stoffen.\n\nMaar ik had niet op het ongeduld van den professor gerekend. Hij\nschreeuwde en was druk in de weer te midden van een hoop sjouwers, die\neenige goederen in de gang nederlegden; de oude meid wist geen raad.\n\n\"Kom dan toch, Axel! haast u toch, ongelukkige!\" riep mijn oom,\nzoodra hij mij in de verte zag, \"uw valies is nog niet gepakt, mijne\npapieren zijn nog niet in orde, ik vind den sleutel van mijn reiszak\nniet en mijne reiskousen komen maar niet!\"\n\nIk stond versuft. Ik kon niet spreken. Met moeite kon ik deze woorden\nuitbrengen:\n\n\"Gaan wij dan vertrekken?\"\n\n\"Ja! ongeluksvogel, die liever gaat wandelen, in plaats van hier\nte blijven!\"\n\n\"Gaan wij vertrekken?\" herhaalde ik met eene zwakke stem.\n\n\"Ja! overmorgen ochtend met zonsopgang.\"\n\nIk kon het niet langer aanhooren en vluchtte naar mijn kamertje.\n\nEr viel niet meer aan te twijfelen; mijn oom had den namiddag\ngebruikt om zich een gedeelte der voor zijne reis noodzakelijke\nvoorwerpen en gereedschappen aan te schaffen; de gang was versperd\ndoor touwladders, touwen met knoopen, toortsen, waterflesschen,\nijzeren haken, breekijzers, met ijzer beslagen stokken, houweelen,\ngenoeg om ten minste tien man te beladen.\n\nIk bracht een verschrikkelijken nacht door. Den volgenden morgen\nvroeg hoorde ik mij roepen. Mijn besluit stond vast om mijne deur\nniet te openen. Maar hoe kon ik weerstand bieden aan de zoete stem,\ndie deze woorden sprak: \"lieve Axel!\"\n\nIk kwam uit mijne kamer, Ik dacht, dat mijn ontdaan gelaat, mijne\nbleekheid, mijne oogen, rood van slapeloosheid, hunne uit werking op\nGraeuben niet zouden missen en haar van gedachte doen veranderen.\n\n\"Ha, lieve Axel!\" zeide zij mij, \"ik zie, dat gij wat beter zijt en\nde nacht u kalmer heeft doen worden.\"\n\n\"Kalmer doen worden!\" riep ik uit.\n\nIk liep naar mijn spiegel. En ja wel! ik zag er niet zoo akelig uit\nals ik vermoedde. Het was haast niet om te gelooven.\n\n\"Axel!\" zeide mij Graeuben, \"ik heb lang met mijn voogd gesproken. Hij\nis een stout geleerde, een man van moed, en gij moet niet vergeten,\ndat zijn bloed in uwe aderen stroomt. Hij heeft mij zijne plannen,\nzijne verwachtingen, waarom en hoe hij zijn doel hoopt te bereiken,\nalles verteld. Hij zal slagen, ik twijfel er niet aan. O, lieve\nAxel! het is schoon zich zoo voor de wetenschap op te offeren! Welk\neen roem verbeidt den heer Lidenbrock en zal afstralen op zijn\nreisgenoot! Bij uwe terugkomst, Axel! zult gij een man zijn, zijns\ngelijke, vrij om te spreken, vrij om te handelen vrij ook om....\"\n\nHet meisje bloosde en zweeg. Hare woorden gaven mij weder moed. Ik\ntrok Graeuben mede naar de kamer van den professor.\n\n\"Oom!\" zeide ik, \"is het vast bepaald, dat wij vertrekken?\"\n\n\"Wat! twijfelt gij er nog aan?\"\n\n\"Neen!\" zeide ik om hem niet boos te maken. \"Ik wilde slechts vragen,\nwaarom wij zooveel haast hebben?\"\n\n\"De tijd, de tijd vliegt immers met snelle vaart voort en kan niet\nteruggeroepen worden!\"\n\n\"Maar wij hebben eerst den 26sten Mei, en tot aan het einde van\nJuni....\"\n\n\"Denkt gij dan, domoor! dat men zoo gemakkelijk op IJsland komt? Waart\ngij niet als een gek weggeloopen, dan zou ik u medegenomen hebben\nnaar het goederenkantoor voor Kopenhagen, bij Liffender & Co. Daar\nzoudt gij gezien hebben, dat er maar een dienst is van Kopenhagen\nnaar Reikiavik, den 22sten van iedere maand.\"\n\n\"Welnu?\"\n\n\"Welnu! zoo wij tot den 22sten Juni wachtten, zouden wij te laat komen\nom de schaduw van den Scartaris den krater van den Sneffels te zien\nraken; wij moeten dus zoo spoedig mogelijk naar Kopenhagen om er een\nmiddel van vervoer te zoeken. Ga uw koffer pakken!\"\n\nHier viel niet langer te praten. Ik ging weder naar mijne kamer,\nGraeuben volgde mij. Zij nam op zich om in een valiesje alle voorwerpen,\ndie ik op mijne reis noodig zou hebben, bijeen te brengen. Zij was\nzoo weinig aangedaan, alsof het slechts een tochtje naar Lubeck of\nHelgoland gold; hare handjes waren zonder overhaasting bezig; zij\npraatte heel bedaard; zij gaf mij de verstandigste redenen op voor\nonze onderneming. Zij betooverde mij en toch was ik innerlijk zeer op\nhaar verstoord. Somtijds stond ik op het punt om los te barsten, maar\nzij lette er niet op en ging stelselmatig met haar rustig werk voort.\n\nEindelijk was de laatste riem van het valies vastgegespt. Ik ging\nweer naar beneden.\n\nIn den loop van dezen dag was het aantal leveranciers van natuurkundige\nwerktuigen, van wapenen, van electrische toestellen nog vermeerderd. De\ngoede Martha was er suf van.\n\n\"Is mijnheer gek?\" zeide zij mij.\n\nIk gaf een toestemmend teeken.\n\n\"En neemt hij u mede?\"\n\nIk herhaalde het teeken.\n\n\"Waarheen?\" zeide zij.\n\nIk wees met den vinger het middelpunt der aarde aan.\n\n\"Naar den kelder?\" riep de oude meid.\n\n\"Neen!\" zeide ik eindelijk. \"Nog veel lager!\"\n\nHet werd avond. Ik had geene bewustheid meer van den vervlogen tijd.\n\n\"Morgen ochtend,\" zeide mijn oom, \"vertekken wij precies te zes uur.\"\n\nTe tien uur viel ik als een levenlooze klomp op mijn bed.\n\nDes nachts keerden de schrikbeelden terug.\n\nIk bracht dien nacht door met van afgronden te droomen! Ik was ten\nprooi aan waanzin. Ik voelde, dat de stevige hand van den professor mij\nomklemde, medesleepte, in den afgrond wierp, deed wegzinken! Ik viel\nin onpeilbare diepten met de toenemende snelheid van lichamen, die aan\nzichzelven overgelaten zijn. Mijn leven was slechts een eindelooze val.\n\nIk ontwaakte te vijf uur, afgemat door vermoeienis en aandoening. Ik\nging naar beneden in de eetzaal. Mijn oom zat aan tafel. Hij verslond\nde spijzen. Ik zag hem aan met een gevoel van afschuw. Maar Graeuben\nwas er bij. Ik sprak niets. Ik kon niet eten.\n\nTe half zes hoorde ik het ratelen van een rijtuig op de straat. Er\nkwam een groote wagen voor om ons naar den spoorweg te Altona te\nbrengen. Hij was weldra volgeladen met al de kisten van mijn oom.\n\n\"En uw valies?\" vroeg hij mij.\n\n\"Het is gereed,\" antwoordde ik bijna bezwijmende.\n\n\"Breng het dan spoedig beneden, of wij zouden door uw schuld den\ntrein missen!\"\n\nTegen mijn noodlot te kampen scheen mij onmogelijk toe. Ik ging weder\nnaar mijne kamer, en mijn valies van de trappen latende glijden,\nvloog ik het achterna.\n\nOp dit oogenblik droeg mijn oom plechtig de \"teugels\" van zijn huis\nin handen van Graeuben over. Het lieve meisje behield hare gewone\nkalmte. Zij omhelsde haren voogd, maar kon een traan niet weerhouden,\ntoen zij mijne wang met hare zachte lippen aanraakte.\n\n\"Graeuben!\" riep ik.\n\n\"Ga, lieve Axel! ga!\" zeide zij mij, \"gij verlaat uwe bruid, maar\nvindt bij uwe terugkomst uw vrouwtje terug!\"\n\nIk klemde Graeuben in mijne armen en nam plaats in het rijtuig. Martha\nen het meisje op den drempel van het huis staande, riepen ons een\nlaatst vaarwel toe; daarna sloegen de beide paarden, door het fluiten\nvan den voerman aangevuurd, in galop den weg naar Altona in.\n\n\n\nHOOFDSTUK VIII\n\n\n          Altona.--Kiel.--Korsoer.--Professor Thomson.--Kopenhagen--De\n          Vor-Frelsels kerk.--Duizeligheid.\n\n\nAltona, eigenlijk stadsgebied van Hamburg, is het eerste station\nvan den Kielerspoorweg, die ons naar den oever van de Belt zou\nbrengen. Binnen twintig minuten kwamen wij op Holsteinschen grond.\n\nOm half zeven uur hield het rijtuig stil voor het station, de talrijke\nkisten van mijn oom, zijn verbazende reisbehoeften werden afgelaten,\nvervoerd, gewogen, van briefjes voorzien, weder in den goederenwagen\ngeladen, en om zeven uur zaten wij over elkander in dezelfde afdeeling\nvan een waggon. De locomotief floot en zette zich in beweging. Wij\nwaren vertrokken.\n\nHad ik mij in mijn lot geschikt? Nog niet. Doch de frissche\nmorgenlucht, de bijzonderheden van den weg, die telkens afwisselden\ndoor de snelheid van den trein, gaven mij eenige afleiding van mijn\ndiep gepeins.\n\nWat de gedachte van den professor aangaat, deze liep gewis den\ntrein vooruit die te te langzaam ging naar den maatstaf van zijn\nongeduld. Wij zaten alleen in den waggon, maar spraken niet. Mijn oom\nonderzocht nog eens zeer oplettend den ganschen inhoud van zijne zakken\nen van de reistasch. Ik zag wel, dat hem geen enkel stuk ontbrak,\ndat hij noodig had voor de uitvoering zijner plannen.\n\nZoo droeg o.a. een netjes gevouwen papier het opschrift van de deensche\nkanselarij met de handteekening van den heer Ghristiensen, consul te\nHamburg en vriend van den professor. Het moest dienen om voor ons de\ngelegenheid te openen om te Kopenhagen aanbevelingsbrieven voor den\ngouverneur van IJsland te verkrijgen.\n\nOok bemerkte ik het beruchte document, zorgvuldig weggestopt in den\ngeheimsten zak der brieventasch. Ik vervloekte het uit den grond van\nmijn hart, en liet mijne blikken weder over het land gaan. Het was\neen lange aaneenschakeling van niet zeer bezienswaardige, eentonige,\ndrassige en vrij vruchtbare vlakten: eene zeer gunstige landstreek\nvoor den aanleg van een spoorweg en bijzonder geschikt voor die rechte\nlijnen, waarop de spoorwegmaatschappijen zoo gesteld zijn.\n\nMaar de tijd was te kort, dan dat die eentonigheid mij had kunnen\nvervelen, want drie uur na ons vertrek hield de trein te Kiel stil,\nop een paar schreden afstands van de zee.\n\nDaar onze bagage naar Kopenhagen bestemd was, behoefden wij er ons niet\nmede bezig te houden. Toch volgde de professor ze met een ongerust\noog, terwijl zij naar de stoomboot gebracht werd. Daar verdween zij\nin het ruim.\n\nMijn oom had in den haast de aansluiting van den spoorweg met de boot\nzoo goed berekend, dat wij een geheelen dag voor ons hadden. De boot,\nEllenora genoemd, vertrok niet voor den nacht. Dit verwekte eene\nkoorts van negen uur, gedurende welke de lichtgeraakte reiziger\nhet bestuur der booten en der spoorwegen, en de regeeringen, die\nzulke misbruiken duldden, naar den duivel wenschte. Ik moest met hem\nmedepraten, toen hij den kapitein der Ellenora daarover den mantel\nuitveegde. Hij wilde dezen dwingen om oogenblikkelijk het vuur aan\nte stoken. De andere liet hem praten.\n\nTe Kiel moet er, even goed als op iedere andere plaats, een einde\naan den dag komen. Al wandelende langs de groene oevers der baai,\naan welker uiteinde het stadje zich verheft; al dwalende door de\ndichte boschjes, die haar het voorkomen geven van een nest in een\nbundel takken, en de villa's bewonderende, die elk voorzien zijn van\nhare koudbad-inrichting, kortom, al loopende en vloekende, werd het\neindelijk tien uur des avonds.\n\nDe rookwolken der Ellenora verdeelden zich in de lucht; het dek beefde\ndoor de schudding van den stoomketel; wij waren aan boord en bezitters\nvan twee kooien boven elkander in de eenige kajuit der boot.\n\nKwartier over tienen werden de touwen losgemaakt en de stoomer liep\nsnel over het donkere water van de groote Belt.\n\nDe nacht was duister; er woei eene fiksche koelte en er ging eene\nhooge zee; eenige kustvuren schenen in de duisternis; later, ik weet\nniet waar, flikkerde een draaiend kustlicht over de golven; dit was\nalles, wat ik van dezen eersten overtocht onthield.\n\nDes morgens te zeven uur landden wij te Korsoer, een stadje op de\nwestkust van Seeland. Uit de boot stapten wij over op een anderen\nspoorweg, die ons door een niet minder vlak land dan de velden van\nHolstein voerde.\n\nWij moesten nog drie uur reizen, voor wij de hoofdstad van Denemarken\nbereikten. Mijn oom had den ganschen nacht geen oog gesloten. In zijn\nongeduld stiet hij, geloof ik, den waggon met de voeten voort.\n\nEindelijk kreeg hij de zee in het oog.\n\n\"De Sond!\" riep hij uit.\n\nTer linkerzijde zagen wij een groot gebouw, dat een gasthuis scheen\nte wezen.\n\n\"Het is een krankzinnigengesticht,\" zeide een onzer reisgenooten.\n\n\"Goed!\" dacht ik, \"in zulk eene inrichting moesten wij ons leven\neindigen. En hoe groot het ook moge wezen, toch zou dit hospitaal nog\nte klein zijn om al de dwaasheid van Professor Lidenbrock te bergen.\"\n\nEindelijk, des morgens te tien uur, waren wij te Kopenhagen; de\nbagage werd op een rijtuig geladen en met ons naar het hotel de\nPhoenix in Bred-Gade gebracht. Daar was een half uur mede gemoeid,\nwant het station is buiten de stad. Nadat mijn oom zich wat opgeknapt\nhad, sleepte hij mij mede. De portier van het hotel sprak duitsch en\nengelsch; maar als talenkenner ondervroeg de professor hem in goed\ndeensch, en in goed deensch wees die persoon hem de ligging van het\nMuseum van noordsche oudheden.\n\nDe directeur dezer bezienswaardige inrichting, waarin wonderen\nopeengestapeld zijn, die voldoende zouden zijn om de geschiedenis des\nlands op te stellen uit zijne oude steenen wapenen, zijne drink-schalen\nen kleinoodien, was een geleerde, de vriend van den consul te Hamburg,\nprofessor Thomson.\n\nMijn oom had voor hem een warmen brief van aanbeveling. In het algemeen\nontvangt de eene geleerde den andere zeer slecht. Maar hier was het\nanders. De heer Thomson ontving, als een dienstvaardig man, professor\nLidenbrock en zelfs diens neef zeer hartelijk. Het is bijna onnoodig\nte zeggen, dat wij ons geheim voor den uitmuntenden directeur van het\nMuseum verzwegen. Wij wilden eenvoudig als belanglooze liefhebbers\nIJsland gaan bezoeken.\n\nDe heer Thomson stelde zich geheel ter onzer beschikking en wij liepen\nde kaaien af om een zeilree schip te vinden.\n\nIk hoopte, dat er volstrekt geen middel van vervoer zou zijn;\nmaar het was zoo niet. Een kleine deensche schoener, de Valkyrie,\nzou den 2den Juni naar Reikiavik onder zeil gaan. De kapitein, de\nheer Bjarne, was aan boord; zijn aanstaande passagier drukte hem in\nzijne vreugde driftig de hand, waarover die brave man zich een weinig\nverwonderde. Hij vond het heel eenvoudig om naar IJsland te gaan,\ndaar het zijn beroep was. Mijn oom vond het verheven. De waardige\nkapitein maakte van die geestdrift gebruik om ons dubbel te laten\nbetalen voor den overtocht op zijn schip. Maar wij keken zoo nauw niet.\n\n\"Zorgt Dinsdag morgen om zeven uur aan boord te zijn,\" zeide Bjarne,\nnadat hij een goed aantal speciedaalders had opgestreken.\n\nWij bedankten nu den heer Thomson voor zijne vriendelijkheid en\nkeerden naar het hotel de Phoenix terug.\n\n\"Dat gaat goed! dat gaat zeer goed!\" herhaalde mijn oom. \"Welk\neen gelukkig toeval, dat wij dit zeilklaar liggend schip gevonden\nhebben! Laten wij nu gaan ontbijten en dan de stad bezien.\"\n\nWij begaven ons naar Kongens-Nye-Torw, eene onregelmatige plaats,\nwaar zich een post bevindt met twee onschadelijk opgestelde kanonnen,\ndie niemand vrees aanjagen. Dicht bij, in No 5, was eene fransche\nrestauratie van een kok, Vincent geheeten; wij ontbeten er goed voor\nden matigen prijs van vier mark per hoofd. [1]\n\nVervolgens vond ik er een kinderachtig vermaak in om door de\nstad te wandelen; mijn oom liep overal mee, maar zag niets, noch\nhet onbeduidend koninklijk paleis, noch de fraaie brug uit de\nzeventiende eeuw, die over het kanaal voor het Museum ligt, noch dat\nverbazende, ledige praalgraf van Torwaldsen, versierd met leelijke\nmuurschilderingen, die de werken van dien beeldhouwer voorstellen;\nnoch in een vrij schoon park het bevallige kasteel Rosenburg, noch\nhet bewonderenswaardige beursgebouw in renaissance-stijl, noch zijn\nklokketoren, vervaardigd uit de dooreengeslingerde staarten van vier\nbronzen draken, noch de groote molens op de wallen welker verbazende\nwieken opzwollen door den zeewind, gelijk de zeilen van een schip.\n\nHoe heerlijk zouden de lieve Graeuben en ik gewandeld hebben naar de\nhaven, waar de tweedekkers en de fregatten rustig sliepen onder hun\nrood dak, langs de groene oevers der straat, door die dichte boschjes,\nin wier midden de citadel zich verschuilt, welker kannonen hun zwarten\nmuil tusschen de takken der vlier- en wilgen-boomen uitsteken!\n\nMaar helaas! zij was verre weg, mijn arme Graeuben, en mocht ik hopen\nhaar ooit weder te zien?\n\nAl werd mijn oom niets gewaar van deze bekoorlijke plekjes, zoo\nwerd hij toch levendig getroffen door het gezicht van een zekeren\nklokketoren op het eiland Amak, dat het zuidwestelijk gedeelte van\nKopenhagen uitmaakt.\n\nIk kreeg order om mede daarheen te gaan; ik stapte op eene kleine\nstoomboot, die op de kanalen voer en binnen weinige oogenblikken\nlegde zij aan bij de dokwerf-kade.\n\nNa eenige nauwe straten doorgegaan te zijn, waar galeiboeven, met half\ngele half grauwe broeken gekleed onder den stok der onderofficieren\nwerkten, kwamen wij voor de Vor-Frelselskerk. Die kerk leverde niets\nmerkwaardigs op. Maar ziehier waarom haar vrij hooge toren de aandacht\ndes professors getrokken had: van het platte dak af kronkelde zich\nvan buiten eene trap om de spits en zijne schroeflijnen ontwikkelden\nzich hoog in de lucht.\n\n\"Laten wij hem beklimmen,\" zeide mijn oom.\n\n\"Maar de duizeligheid?\" hernam ik.\n\n\"Eene reden te meer, gij moet er aan gewennen.\"\n\n\"Evenwel....\"\n\n\"Kom, zeg ik u, wij moeten geen tijd verspillen.\"\n\nIk moest gehoorzamen. Een oppasser, die aan de overzijde der straat\nwoonde, gaf ons een sleutel en de beklimming begon.\n\nMijn oom ging mij met vlugge schreden voor. Ik volgde hem niet zonder\nangst, want ik werd zeer licht in het hoofd. Ik had noch de vastheid\nder arenden, noch de gevoelloosheid hunner zenuwen.\n\nZoolang wij nog binnen de moerschroef waren, ging alles goed; maar\nna honderd vijftig treden geklommen te zijn, sloeg de wind mij in het\ngezicht; wij waren op het platte dak van den toren gekomen. Daar begon\nde, met eene brooze leuning voorziene luchttrap, welker treden, die\nhoe langer hoe smaller werden, tot in het oneindige schenen te klimmen.\n\n\"Ik kan er nooit komen!\" riep ik uit.\n\n\"Zoudt gij bij toeval een durfniet zijn? Klim!\" antwoordde de professor\nonmeedoogend.\n\nIk moest dus wel volgen, terwijl ik mij stevig vasthield. De open lucht\nbedwelmde mij; ik voelde den toren door de rukwinden slingeren; mijne\nbeenen wilden mij niet langer dragen; ik kroop weldra op de knieen,\ntoen op den buik; ik sloot de oogen; ik kreeg neiging tot braken.\n\nMijn oom pakte mij nu bij den kraag en zoo kwam ik eindelijk bij\nden kloot.\n\n\"Zie eens!\" zeide hij mij, \"zie goed uit! gij moet in den afgrond\nleeren zien!\"\n\nIk moest de oogen openen. Ik bemerkte de huizen, die als het ware\nplatgedrukt en verbrijzeld waren door een vallend lichaam, te\nmidden van wolken rook. Boven mijn hoofd dreven zonderling gevormde\nwolken, en door een gezichtsbedrog schenen zij mij onbeweeglijk toe,\nterwijl de toren, de kloot, ik, mijn oom, met toover-snelheid werden\nrondgevoerd. In de verte strekte zich aan de eene zijde het groene\nveld uit; aan de andere fonkelde de zee onder een bundel stralen. De\nSond vertoonde zich bij de landpunt van Elseneur met eenige witte\nzeilen, als waren het vleugels van zeemeeuwen, en in den nevel ten\noosten slingerden zich de nauwelijks zichtbare kusten van Zweden. Die\neindelooze ruimte dwarlde voor mijne oogen.\n\nNochtans moest ik opstaan, recht overeind blijven en uitzien. Mijne\neerste les in de duizeligheid duurde een uur. Toen het mij eindelijk\nvrij stond om weder af te dalen en het stevige plaveisel der straten\nte betreden, was ik stijf geworden.\n\n\"Morgen beginnen wij weder,\" sprak de professor.\n\nEn inderdaad, vijf dagen achtereen herhaalde ik die duizelingwekkende\noefening, en tegen wil en dank maakte ik merkbare vorderingen in de\nkunst \"om uit de hoogte rond te zien.\"\n\n\n\nHOOFDSTUK IX\n\n\n          Het Kattegat.--Skagen.--Naar het middelpunt der aarde.--Het\n          handschrift van Saknussemm.--Reikiavik.--De IJslanders.\n\n\nDe dag van het vertrek kwam. Den vorigen avond had de vriendelijke\nheer Thomson ons dringende aanbevelingsbrieven gebracht voor graaf\nTrampe, gouverneur van IJsland, den heer Pictorsson, coadjutor van\nden bisschop en den heer Finsen, burgemeester van Reikiavik. Warme\nhanddrukken waren de dank van mijn oom.\n\nDen 2den, te zes uur des morgens, was onze kostbare bagage aan boord\nvan de Valkyrie. De kapitein bracht ons naar vrij nauwe hutten,\ngeplaatst onder een soort van roef.\n\n\"Hebben wij een goeden wind?\" vroeg mijn oom.\n\n\"Een uitmuntenden,\" antwoordde kapitein Bjarne. \"Een\nzuid-oostewind. Wij zullen met den wind genoegzaam achter en met\nvolle zeilen de Sond verlaten.\"\n\nEenige oogenblikken later ging de schoener onder zeil in de\nstraat. Alle zeilen werden bijgezet; de fok, de groote bezaan,\nhet marszeil en het bramzeil. Een uur later scheen de hoofdstad van\nDenemarken in de verre golven weg te duiken en ging de Valkyrie dicht\nonder de kust van Elseneur langs. In den zenuwachtigen toestand,\nwaarin ik mij bevond, verwachtte ik de schim van Hamlet op den aan\nlegenden rijken oever te zien ronddwalen.\n\n\"Verhevene zinnelooze!\" zeide ik, \"gij zoudt ons zonder twijfel\ntoejuichen! gij zoudt ons misschien volgen om in het middelpunt van\nden aardbol eene oplossing voor uwen eeuwigen twijfel te zoeken!\"\n\nMaar er verscheen niets op de oude muren; het kasteel is dan ook\nveel jonger dan de heldhaftige deensche vorst. Het dient nu tot\neen prachtig verblijf voor den portier dezer straat, waar jaarlijks\nvijftien duizend schepen van alle natieen doorvaren.\n\nHet kasteel Kongborg verdween weldra in den nevel, even als de toren\nvan Helsingborg op den zweedschen oever en de schoener boog zacht\nonder de koelten van het Kattegat.\n\nDe Valkyrie was een goed zeiler; maar met een zeilschip weet men\nnooit recht, waar men op rekenen kan. Zij bracht naar Reikiavik kolen,\nkeukengereedschap, aardewerk, wollen kleederen en eene lading koren;\nvijf zeelieden, allen Denen, maakten de geheele bemanning uit.\n\n\"Hoe lang zal de overtocht duren?\" vroeg mijn oom aan den kapitein.\n\n\"Een dag of tien,\" antwoordde de laatste, \"indien wij bij Faroer niet\nte veel buien uit het noordwesten krijgen.\"\n\n\"Maar gij behoeft toch niet te vreezen voor te lang oponthoud?\"\n\n\"Neen, mijnheer Lidenbrock! wees gerust, wij zullen tijdig genoeg\naankomen.\"\n\nTegen den avond zeilde de schoener om kaap Schagen. de noordelijkste\npunt van Denemarken, voer des nachts door de Schagerrak, langs het\nuiteinde van Noorwegen op de hoogte van kaap Lindesnaes en kwam in\nde Noordzee.\n\nTwee dagen daarna waren wij bij de schotsche kust op de hoogte van\nPeterhead en richtte de Valkyrie den steven naar Faroer, tusschen de\nOrkaden en de Shetlandsche eilanden door.\n\nWeldra werd de schoener bespoeld door de golven van den Atlantischen\noceaan; hij moest tegen den noordewind op laveeren en bereikte niet\nzonder moeite de Faroer. Den 8sten zag de kapitein Myganness, het\noostelijkste dezer eilanden; en van dat oogenblik af liep hij recht\nop kaap Portland aan, op de zuidkust van IJsland gelegen.\n\nDe reis leverde niets bijzonders op. Ik stond de bezwaren der zeereis\nvrij goed door; mijn oom was, tot zijn groot verdriet en nog grooter\nbeschaming, onophoudelijk ziek. Hij kon er dus niet aan denken om\nkapitein Bjarne te ondervragen over den Sneffels, over de middelen\nvan gemeenschap, over de gemakkelijkste wijze van vervoer; hij moest\ndie ophelderingen tot zijne aankomst uitstellen en lag al dien tijd in\nzijne hut, wier houten wanden kraakten door het geweldige stampen van\nhet schip. Ik moet bekennen, dat hij zijn lot wel een beetje verdiende.\n\nDen 11den peilden wij kaap Portland; daar het nog dag was konden\nwij den Myrdals Yocul zien, die haar beheerscht. De kaap bestaat uit\neen grooten heuvel met steile hellingen, die eenzaam op het strand\nzich verheft.\n\nDe Valkyrie bleef op een aanzienlijken afstand van de kust, en voer\nhaar in westelijke richting langs, te midden van talrijke scholen\nwalvisschen en haaien. Weldra vertoonde zich eene verbazende,\ndoorboorde rots, waar de schuimende zee met woede doorstroomde. De\nWestman-eilandjes schenen uit den oceaan op te stijgen, gelijk\neen handvol rotsblokken op de vloeibare vlakte heengeworpen. Van\ndit oogenblik af koos de schoener het ruime sop om op een goeden\nafstand kaap Reykjaness om te varen, die den westelijken hoek van\nIJsland vormt.\n\nDe hoogst onstuimige zee belette mijn oom om op het dek te komen,\nom die door de zuidwestewinden getande en verbrokkelde kusten te\nbewonderen.\n\nAcht en veertig uur later, na een storm doorgestaan te hebben, die den\nschoener dwong om voor top en takel te loopen, peilde men ten oosten\nde boei van de punt van Skagen, wier gevaarlijke rotsen zich een\naanmerkelijk eind ver onder de golven uitstrekken. Een ijslandsche\nloods kwam aan boord en drie uur later ankerde de Valkyrie voor\nReikiavik in de baai van Faxa.\n\nDe professor verliet eindelijk zijne hut, wel wat bleek en ontdaan,\nmaar altijd vol geestdrift en met van genoegen stralende oogen.\n\nDe bevolking der stad, die bijzonder belang had bij de komst van een\nschip, waaruit ieder iets verwachtte, kwam aan de baai bijeen.\n\nMijn oom haastte zich om zijne drijvende gevangenis, om niet te zeggen\nzijn hospitaal, te verlaten. Maar voor hij het dek van den schoener\nverliet, trok hij mij mede naar voren, en met den vinger wees hij mij\naan het noordelijk einde der baai een hoogen berg met twee toppen,\neen dubbelen kegel met eeuwige sneeuw bedekt.\n\n\"De Sneffels!\" riep hij, \"de Sneffels!\"\n\nNa mij door een teeken een volstrekt stilzwijgen opgelegd te hebben,\nstapte hij in het bootje, dat op hem wachtte. Ik volgde hem en weldra\nbetraden wij IJslands bodem.\n\nTerstond daarop verscheen een man van een goed voorkomen en in\neen generaalsuniform gekleed. Het was echter slechts een eenvoudig\noverheidspersoon, de gouverneur des eilands, graaf Trampe in eigen\npersoon. De professor zag spoedig met wien hij te doen had. Hij\noverhandigde den gouverneur zijne brieven uit Kopenhagen, en er had\nin het deensch een kort gesprek plaats, waarin ik mij volstrekt niet\nmengde, en wel om eene goede reden. Maar dit eerste gesprek had dit\ngevolg: graaf Trampe stelde zich geheel ter beschikking van professor\nLidenbrock.\n\nMijn oom werd even aardig ontvangen door den burgemeester, den heer\nFinsen, gelijk de gouverneur in uniform, maar even vredelievend van\naard en betrekking.\n\nWat den coadjutor, den heer Pictursson aangaat, hij deed juist eene\nherderlijke reis in het noorderkwartier; wij moesten er dus voorloopig\nvan afzien om aan hem voorgesteld te worden. Maar de heer Fridriksson,\nprofessor in de natuurwetenschappen aan de school te Reikiavik, was\neen innemend man, wiens medewerking ons zeer te stade kwam. Deze\nzedige geleerde sprak slechts ijslandsch en latijn; hij bood mij\nzijne diensten aan in de taal van Horatius, en ik gevoelde, dat wij\ngeschapen waren om elkander te begrijpen. Hij was inderdaad de eenige\nmet wien ik kon spreken gedurende mijn verblijf op IJsland.\n\nVan de drie kamers, waaruit zijn huis bestond, stelde die uitmuntende\nman er twee ter onzer beschikking, en weldra waren wij er met\nonze bagage, over wier omvang de inwoners van Reikiavik een beetje\nverwonderd waren, te huis.\n\n\"Welnu, Axel!\" zeide mij mijn oom, \"dat gaat goed, het moeielijkste\nis achter den rug.\"\n\n\"Wat, het moeielijkste?\" riep ik uit.\n\n\"Zonder twijfel, wij behoeven nog slechts af te dalen!\"\n\n\"Als gij het zoo meent, hebt gij gelijk; maar als wij nedergedaald\nzijn, zullen wij toch wel weder moeten opstijgen, denk ik?\"\n\n\"O! daarover bekommer ik mij niet! Laat eens zien, ik heb geen tijd\nte verliezen. Ik ga naar de bibliotheek. Misschien is er wel het\neene of andere handschrift van Saknussemm in, en dat zou ik gaarne\neens raadplegen.\"\n\n\"Dan ga ik intusschen de stad eens door. Zult gij dat ook niet doen?\"\n\n\"O! daar geef ik niet veel om. Het merkwaardige van IJsland is niet\nboven, maar onder den grond.\"\n\nIk ging weg en dwaalde doelloos rond.\n\nIn de twee straten van Reikiavik te verdwalen zou niet gemakkelijk\ngeweest zijn. Ik behoefde dus ook niet naar den weg te vragen,\nhetgeen in de gebarentaal aan vele vergisssingen blootstelt.\n\nDe stad strekt zich op een vrij lagen en moerassigen bodem tusschen\ntwee heuvels uit. Een verbazende lavastroom dekt haar aan den eenen\nkant en daalt zacht glooiend naar de zee. Aan den anderen kant strekt\nzich de groote baai van Faxa uit, ten noorden begrensd door den\nonmetelijken gletscher van den Sneffels, en waarin op dit oogenblik\nalleen de Valkyrie ten anker lag. Gewoonlijk zijn de engelsche en\nfransche schepen tot bescherming der visscherij op de reede geankerd;\nmaar zij waren juist in dienst op de oostkust des eilands.\n\nDe langste der beide straten van Reikiavik loopt evenwijdig met den\noever; daar wonen de kooplieden en winkeliers in hutten van roode op\nelkander gestapelde balken; de andere straat, meer westelijk gelegen,\nloopt naar een meertje, tusschen de huizen van den bisschop en andere\ngeen neringdoende personen.\n\nIk was weldra aan het einde van die doodsche en treurige wegen;\nsomtijds bespeurde ik wat verkleurd gras, gelijk een oud wollen tapijt,\ndat door het gebruik kaal geworden is, of wel iets dat op een moestuin\ngeleek, welks schrale groenten, aardappelen, kool en latuw met gemak\nop eene lilliputsche tafel hadden kunnen staan; eenige kwijnende\nnagelbloemen trachtten ook een zonnestraaltje op te vangen.\n\nOmtrent in het midden der, geen handeldrijvende, straat vond ik de\nalgemeene begraafplaats, omgeven van een aarden muur, en waarop geen\ngebrek was aan ruimte. Eenige stappen verder kwam ik aan het huis\nvan den gouverneur, een bouwval in vergelijking van het hamburgsche\nstadhuis, een paleis bij de hutten der ijslandsche bevolking.\n\nTusschen het meertje en de stad verhief zich de kerk, in\nprotestantschen smaak gebouwd en vervaardigd van verkalkte steenen,\ndie de vulkanen uitbraken; bij hevige westewinden kan het bijna niet\nanders of haar dak van roode pannen moet afwaaien, tot groote schade\nder geloovigen.\n\nOp eene naburige hoogte bemerkte ik de nationale school, waar men,\nzooals ik later van mijn gastheer vernam, hebreeuwsch, engelsch,\nfransch en deensch onderwees; vier talen, waarvan ik tot mijne schande\ngeen enkel woord kende. Ik zou de laatste geweest zijn van de veertig\nleerlingen, die deze kleine school telde, en onwaardig om met hen in\ndie kasten met twee afdeelingen te slapen, waarin zwakker gestellen\nreeds den eersten nacht moeten stikken.\n\nIn drie uur had ik niet alleen de stad, maar ook hare omstreken\nbezocht. Haar voorkomen was in het algemeen hoogst treurig. Geen\nboomen, geen plantengroei was er om zoo te zeggen te zien; niets\ndan de kammen der vulkanische rotsen. De hutten der IJslanders zijn\nvan aarde en veen gebouwd en de muren hellen binnenwaarts over; zij\ngelijken op daken op den grond geplaatst. Die daken zijn betrekkelijk\nvruchtbare weiden. Dank zij de warmte van de woning, groeit het gras\ner vrij goed, dat men zorgvuldig in den hooitijd maait, anders zouden\nde huisdieren op die groene woningen komen grazen.\n\nOp mijn uitstapje ontmoette ik weinig inwoners; in de handeldrijvende\nstraat komende, zag ik het grootste deel der bevolking bezig met\nkabeljouw, het voornaamste artikel van uitvoer, te drogen, te zouten\nen te laden.\n\nDe mannen schenen forsch, maar traag; zij hadden wel iets van blonde\nDuitschers met peinzende oogen, die zich min of meer buiten het\nmenschdom gevoelen; arme ballingen in dat bevrozen land opgesloten,\nwaarvan de natuur wel Eskimoos moest maken, daar zij hen veroordeelde\nom op de grens van den poolcirkel te leven! Ik beproefde te vergeefs\neen glimlachje op hun gelaat te betrappen; zij lachten somtijds door\neene soort van onwillekeurige samentrekking der spieren, maar zij\nglimlachten nooit.\n\nHunne kleeding bestond uit een grove boezeroen van zwarte wol, in\nalle Scandinavische landen bekend onder den naam van \"vadmel,\" een\nhoed met breede randen, een broek met roode bies en een stuk leder\nop de wijze van schoeisel gevouwen.\n\nDe vrouwen met een treurig en lijdzaam voorkomen en een vrij lief maar\nwezenloos gezicht, waren gekleed met een lijfje en een rok van donker\n\"vadmel;\" de ongetrouwde droegen op hare kransgewijze gevlochten\nharen een gebreid bruin mutsje; de getrouwde wonden om haar hoofd\neen gekleurden doek, met een topsieraad van wit linnen.\n\nToen ik na eene fiksche wandeling weder naar het huis van den heer\nFridriksson ging, vond ik er mijn oom reeds in gezelschap van zijn\ngastheer.\n\n\n\nHOOFDSTUK X\n\n\n          Leeslust der IJslanders.--Letterkunde der IJslanders.--De\n          Sneffels.--Over zee of land?\n\n\nHet middagmaal was gereed; het werd gulzig verslonden door professor\nLidenbrock, wiens maag door het gedwongen vasten aan boord in\neen bodemloozen afgrond was veranderd. Deze meer deensche dan\nijslandsche maaltijd had op zichzelven niets bijzonders; maar onze\nmeer ijslandsche dan deensche gastheer herinnerde mij de helden der\naloude gastvrijheid. Het was duidelijk zichtbaar, dat wij beter bij\nhem te huis waren dan hij zelf.\n\nHet gesprek werd in de landtaal gevoerd, welke mijn oom met duitsch\nen de heer Fridriksson met latijn vermengden, opdat ik het zou kunnen\nvolgen. Het liep over wetenschappelijke onderwerpen, zooals dat aan\ngeleerden past; maar professor Lidenbrock was uiterst behoedzaam, en\nzijne oogen bevalen mij bij iederen volzin een volstrekt stilzwijgen\naan betreffende onze toekomstige plannen.\n\nAllereerst vroeg de heer Fridriksson mijn oom naar de uitkomsten\nzijner nasporingen in de bibliotheek.\n\n\"Uwe bibliotheek,\" riep de laatste, \"bestaat slechts uit geschonden\nboeken op bijna ledige planken!\"\n\n\"Wat!\" riep de heer Fridriksson, \"wij bezitten acht duizend\ndeelen, waaronder vele kostbaar en zeldzaam zijn, werken in de\noude Scandinavische taal, en al het nieuws, waarvan Kopenhagen ons\njaarlijks voorziet.\"\n\n\"Waar zitten die acht duizend deelen dan? Ik....\"\n\n\"O, mijnheer Lidenbrock! zij gaan het gansche land door; men heeft\nsmaak voor de studie op ons oud bevrozen eiland! Geen boer, geen\nvisscher zult gij aantreffen, of hij kan lezen en leest. Wij denken,\ndat de boeken niet bestemd zijn om te beschimmelen achter een ijzeren\ntraliehek, ver van de blikken der nieuwsgierigen, maar om versleten\nte worden onder de oogen der lezers. Ook gaan die deelen van hand tot\nhand, doorbladerd, gelezen en herlezen, en dikwijls komen zij eerst\nna een of twee jaar weder op hunne plank terecht.\"\n\nMet zekere spijt antwoordde mijn oom: \"Vreemdelingen intusschen....\"\n\n\"Wat zou dat! De vreemdelingen hebben hunne bibliotheek te huis, en\nvoor alles moeten onze boeren leeren. Ik herhaal het, de liefde voor\nde studie zit in het ijslandsche bloed. Zoo hebben wij in 1816 een\nletterkundig genootschap opgericht, dat goed gaat; vreemde geleerden\nstellen er eene eer in om er toe te behooren; het geeft boeken uit,\nbestemd voor de opvoeding onzer landgenooten en bewijst ware diensten\naan het land. Als gij een onzer correspondeerende leden wilt zijn,\nmijnheer Lidenbrock! zult gij ons het grootste genoegen doen.\"\n\nMijn oom, die reeds lid was van een honderdtal geleerde genootschappen,\nnam het aanbod zoo goedgunstig aan, dat de heer Fridriksson er door\ngetroffen werd.\n\nDeze hernam: \"Wees nu zoo goed mij de boeken op te noemen, die\ngij in onze bibliotheek gehoopt hadt te vinden; misschien zal ik u\ndienaangaande inlichtingen kunnen geven.\"\n\nIk zag mijn oom aan. Hij aarzelde om te antwoorden. Dat raakte\nrechtstreeks zijne plannen. Na eenig nadenken besloot hij echter\nte spreken.\n\n\"Mijnheer Fridriksson!\" zeide hij, \"ik wilde weten, of gij onder de\noude werken ook die van Arne Saknussemm bezit?\"\n\n\"Arne Saknussemm!\" antwoordde de reikiaviksche hoogleeraar; \"gij wilt\nspreken van dien geleerde uit de zestiende eeuw, die tegelijk een\ngroot natuurkundige, een groot goudmaker en een groot reiziger was?\"\n\n\"Juist!\"\n\n\"Een van de sieraden der ijslandsche letterkunde en wetenschap?\"\n\n\"Zoo als gij zegt.\"\n\n\"Een der vermaardste mannen?\"\n\n\"Ik stem het toe.\"\n\n\"En wiens vermetelheid zijn vernuft evenaarde?\"\n\n\"Ik zie, dat gij hem goed kent.\"\n\nMijn oom was buiten zich zelven van vreugde, toen hij zoo over zijn\nheld hoorde spreken. Hij verslond den heer Fridriksson met de oogen.\n\n\"Welnu!\" vraagde hij, \"zijne werken?\"\n\n\"Ach! zijne werken bezitten wij niet.\"\n\n\"Hoe! op IJsland?\"\n\n\"Zij bestaan noch op IJsland noch ergens anders.\"\n\n\"En waarom niet?\"\n\n\"Omdat Arne Saknussemm wegens ketterij werd vervolgd en zijne werken\nin 1573 te Kopenhagen door beulshanden werden verbrand.\"\n\n\"Zeer goed! In orde!\" riep mijn oom tot groote ergernis van den\nprofessor in de natuurwetenschappen.\n\n\"Wat zegt gij daar?\" vroeg deze.\n\n\"Ja! alles wordt duidelijk, alles staat in verband, alles is\nopgehelderd, en nu begrijp ik, waarom Saknussemm, op den index\ngeplaatst en gedwongen om de ontdekkingen van zijn vernuft te\nverbergen, onder een onverstaanbaar geheimschrift het geheim....\"\n\n\"Welk geheim?\" vraagde de heer Fridriksson driftig.\n\n\"Een geheim, dat ... waarvan....\" antwoordde mijn oom aarzelend.\n\n\"Hebt gij misschien het een of ander bijzonder document?\" hernam\nonze gastheer.\n\n\"Neen ... Het was slechts eene veronderstelling.\"\n\n\"Goed,\" hernam de heer Fridriksson, die de vriendelijkheid had er\nniet verder op aan te dringen, toen hij de verwarring van zijn gast\nzag. \"Ik hoop,\" voegde hij er bij, \"dat gij ons eiland niet zult\nverlaten, voor gij uit zijn delfstoffelijken rijkdom geput hebt?\"\n\n\"Zeker niet,\" antwoordde mijn oom; \"maar ik kom wat laat; zijn hier\nreeds geleerden geweest?\"\n\n\"Ja, mijnheer Lidenbrock! de arbeid van de heeren Olafsen en\nPovelsen, op bevel des konings verricht, de studien van Troil,\nde wetenschappelijke zending van de heeren Gaimard en Robert aan\nboord van de fransche korvet la Recherche [2], en onlangs nog de\nwaarnemingen der fransche geleerden op het fregat la Reine Hortense,\nhebben de kennis van IJsland zeer vermeerderd. Maar, geloof mij,\ner is nog wel wat te doen.\"\n\n\"Denkt gij?\" vroeg mijn oom met een onnoozel gezicht, terwijl hij\nzijn best deed om het flikkeren zijner oogen te matigen.\n\n\"Ja! Wat al ter nauwernood bekende bergen, gletschers en vulkanen zijn\ner nog te bestudeeren! Zonder ver weg te gaan, ziet gij dien berg,\ndie zich aan den gezichteinder verheft? dat is de Sneffels.\"\n\n\"Zoo!\" sprak mijn oom, \"de Sneffels.\"\n\n\"Ja een der merkwaardigste vulkanen, wiens krater men zelden bezoekt.\"\n\n\"Een uitgebrande?\"\n\n\"O, al sedert vijf honderd jaar.\"\n\n\"Welnu!\" antwoordde mijn oom, die zenuwachtig zijne beenen over\nelkander sloeg om niet van zijn stoel op te springen, \"ik heb wel lust\nom mijne geologische studien te beginnen met dien Seffel ... Fessel\n... hoe zegt gij?\"\n\n\"Sneffels,\" hernam de uitmuntende heer Fridriksson.\n\nDit gedeelte van het gesprek was in het latijn gevoerd; ik had alles\nverstaan en kon mij moeielijk goed houden, toen ik zag, hoe mijn\noom zijne aan alles zichtbare tevredenheid bedwong; hij zette een\nonschuldig gezicht, dat wel op het grijnzen van een ouden duivel\ngeleek.\n\n\"Ja!\" sprak hij, \"mijn besluit is door uw gezegde bepaald; wij zullen\nbeproeven dien Sneffels te bestijgen, misschien wel zijn krater\nte bestudeeren!\"\n\n\"Het spijt mij zeer,\" antwoordde de heer Fridriksson, \"dat mijne\nbezigheden mij niet toelaten mij te verwijderen; ik zou u met genoegen\nen nut vergezeld hebben.\"\n\n\"O, neen! o neen!\" antwoordde mijn oom driftig; \"wij willen niemand\nlastig vallen, mijnheer Fridriksson! ik bedank u hartelijk. De\ntegenwoordigheid van een geleerde zoo als gij zou zeer nuttig geweest\nzijn, maar de plichten van uw ambt....\"\n\nIk vertrouw, dat onze gastheer in de onschuld zijner ijslandsche ziel\nde grove spotternij mijns ooms niet begreep.\n\n\"Ik keur het zeer goed, mijnheer Lidenbrock!\" zeide hij, \"dat gij met\ndien vulkaan begint; gij zult daar een rijken oogst van wetenswaardige\nwaarnemingen inzamelen. Maar zeg eens, hoe denkt gij het schiereiland\nvan den Sneffels te bereiken?\"\n\n\"Over zee door de baai over te steken. Dat is de kortste weg.\"\n\n\"Ongetwijfeld, maar gij kunt dien onmogelijk nemen.\"\n\n\"Waarom?\"\n\n\"Omdat er te Reikiavik geene enkele boot is.\"\n\n\"Duivels!\"\n\n\"Gij moet de kust volgen en over land gaan. Dat is langer maar\nbelangwekkender.\"\n\n\"Goed. Dan zal ik mij van een gids trachten te voorzien.\"\n\n\"Ik kan u er een verschaffen.\"\n\n\"Een vertrouwd verstandig persoon?\"\n\n\"Ja! een bewoner van het schiereiland. Het is een eiderganzenjager,\neen zeer bekwaam man, over wien gij tevreden zult zijn. Hij spreekt\ngoed deensch.\"\n\n\"En wanneer kan ik hem spreken?\"\n\n\"Morgen, als gij wilt.\"\n\n\"Waarom niet van daag?\"\n\n\"Omdat hij eerst morgen komt.\"\n\n\"Tot morgen dan!\" antwoordde mijn oom zuchtend.\n\nDit belangrijke gesprek eindigde eenige oogenblikken later\nmet de warme dankbetuigingen van den duitschen professor aan den\nijslandschen. Gedurende dit middagmaal had mijn oom belangrijke dingen\nvernomen, o.a. de geschiedenis van Saknussemm, de reden van zijn\ngeheimzinnig document, dat zijn gastheer hem niet op zijn tocht zou\nvergezellen, en dat den volgenden dag een gids ter zijner beschikking\nzou zijn.\n\n\n\nHOOFDSTUK XI\n\n\n          Eiderganzen.--Hans Bjelke.--Toestel van\n          Rhumkorff.--Reisvoorraad.--Uitrusting voor den tocht.\n\n\nDes avonds deed ik eene kleine wandeling langs den oever van Reikiavik\nen kwam vroeg t'huis om mij neder te leggen in mijne bedstede van\nruwe planken, waarin ik rustig sliep.\n\nToen ik ontwaakte, hoorde ik mijn oom druk spreken in de aangrenzende\nkamer. Ik stond dadelijk op en haastte mij om naar hem toe te gaan.\n\nHij sprak deensch met een grooten, fiks gebouwden man. Die groote\nkerel moest buitengewoon sterk zijn. Zijne zacht blauwe oogen en zijn\nzeer groot en vrij openhartig gelaat schenen mij schrander toe. Lange\nharen, die zelfs in Engeland voor rosachtig zouden doorgegaan zijn,\nvielen op zijne breede schouders. Deze inboorling was vlug in zijne\nbewegingen, maar hij maakte weinig drukte met zijne armen, als een man,\ndie de gebarentaal niet kende of minachtte. Alles teekende in hem een\nvolmaakt kalm, niet traag maar rustig gestel. Men gevoelde, dat hij\nniemand iets vroeg, dat hij werkte, als hij lust had, en dat in deze\nwereld zijne wijsbegeerte noch verwonderd noch verstoord kon worden.\n\nIk maakte de verschillende zijden van dit karakter op uit de\nwijze waarop de IJslander den stortvloed van woorden van mijn oom\naanhoorde. Hij bleef met over elkander geslagen armen staan te\nmidden van de menigvuldige gebaren van mijn oom; om te ontkennen\ndraaide hij zijn hoofd van de linker- naar de rechterzijde; hij boog\nhet om te bevestigen, maar zoo weinig, dat zijne lange haren zich\nnauwelijks bewogen; hij dreef de spaarzaamheid zijner bewegingen tot\nvrekkigheid toe.\n\nVoorzeker, uit het voorkomen van dien man zou ik nooit zijn beroep\nvan jager opgemaakt hebben; hij moest wel het wild niet verschrikken,\nmaar hoe kon hij het betrappen?\n\nAlles werd opgehelderd, toen de heer Fridriksson mij vertelde, dat\ndie bedaarde man slechts een \"jager van eiderganzen\" was, een vogel,\nwiens dons den grootsten rijkdom des eilands uitmaakt. Dit dons heet\nook eiderdons, en er is niet veel moeite noodig om het te verzamelen.\n\nIn het begin van den zomer bouwt het wijfje van den eider, eene\nmooie ganzensoort, haar nest onder de rotsen der fjoerds [3], waarmede\nde kust omringd is; als dit nest voltooid is, bekleedt zij het met\nfijne veertjes, die zij uit hare borst plukt. Dadelijk komt de jager\nof liever de koopman, plundert het nest en het wijfje gaat weder\naan het werk; dat duurt zoo lang, als zij nog dons heeft. Als zij\nzich geheel kaal heeft geplukt, trekt het mannetje op zijne beurt\nzich de veeren uit. Maar, daar het harde en grove pluksel van dezen\ngeene handelswaarde heeft, neemt de jager de moeite niet om hem het\nbed voor zijn broedsel te ontstelen; het nest wordt dus voltooid,\nhet wijfje legt hare eieren, de jongen komen uit, en het volgende\njaar begint de oogst van het eiderdons weder.\n\nDaar nu de eider niet de steile rotsen kiest om het nest te bouwen,\nmaar veeleer de toegankelijke en vlakke rotsen, die in zee uitloopen,\nkon de ijslandsche jager zijn beroep zonder groote inspanning\nuitoefenen. Het was een boer, die zijn oogst niet behoefde te zaaien\nnoch te maaien, maar slechts binnen te halen.\n\nDie deftige, onverschillige en stilzwijgende man heette Hans Bjelke;\nhij kwam op de aanbeveling van den heer Fridriksson. Hij was onze\naanstaande gids. Zijne manieren staken merkelijk af bij die van\nmijn oom.\n\nToch werden zij het gemakkelijk eens. Geen van beiden zag op het\ngeld; de een was gereed om aan te nemen wat men hem bood, de ander\nom te geven wat hem gevraagd werd. Nooit werd een koop gemakkelijker\ngesloten.\n\nEr werd afgesproken, dat Hans ons geleiden zou naar het dorp Stapi,\nop de zuidkust van het schiereiland van den Sneffels gelegen, aan\nden voet van den vulkaan. Over land zou de afstand omtrent twee en\ntwintig mijl bedragen, eene reis die men, naar het gevoelen van mijn\noom, in twee dagen kon doen.\n\nMaar toen hij vernam, dat het deensche mijlen waren, elk van vier en\ntwintig duizend voet, moest hij zijne berekening veranderen en wegens\nden slechten toestand der wegen op zeven of acht dagen reis rekenen.\n\nVier paarden zouden ter zijner beschikking gesteld worden: twee om\nhem en mij te dragen, twee anderen voor onze bagage. Hans zou naar\ngewoonte te voet gaan. Hij kende dit gedeelte van de kust volkomen\nen beloofde den kortsten weg te zullen nemen.\n\nZijne verbintenis met mijn oom verstreek niet bij onze aankomst te\nStapi: hij bleef in zijn dienst, al den tijd die noodig was voor zijne\nwetenschappelijke tochten, voor eene belooning van drie rijksdaalders\n[4] per week. Alleen werd uitdrukkelijk bepaald, dat die som den gids\niederen Zaterdag avond zou uitbetaald worden; dit was de voorwaarde\nsine qua non van zijne verbintenis.\n\nHet vertrek werd bepaald op den 16den Juni. Mijn oom wilde den jager\nzijn godspenning geven, maar deze weigerde kortaf.\n\n\"Efter,\" zeide hij.\n\n\"Later,\" voegde de professor mij tot opheldering toe.\n\nZoodra het verdrag gesloten was, ging Hans onmiddelijk weg.\n\n\"Een ferme vent!\" riep mijn oom, \"maar hij vermoedt geenszins welke\nvreemde rol de toekomst voor hem heeft weggelegd.\"\n\n\"Vergezelt hij ons dan....?\"\n\n\"Ja, Axel! tot in het middelpunt der aarde.\"\n\nAcht en veertig uur bleven ons nog over; tot mijn leedwezen moest ik ze\naan onze toebereidselen besteden; wij hadden al ons verstand noodig om\nieder voorwerp op de voordeeligste wijze te schikken, de instrumenten\naan den eenen kant, de wapenen aan den anderen, de gereedschappen in\ndit pak, de levensmiddelen in dat. In alles vier groepen.\n\nDe instrumenten bestonden uit:\n\n1e Een honderdgradigen thermometer van Eigel, doorloopende tot honderd\nvijftig graad, hetgeen mij te veel of niet genoeg toescheen. Te veel,\nindien de omringende warmte zoo hoog moest klimmen, in welk geval\nwij gebraden zouden worden. Niet genoeg, als het er op aankwam om\nden warmtegraad van bronnen of van smeltende stoffen te meten.\n\n2e Een luchtdichtheidsmeter met verdichte lucht, ingericht om\nluchtdrukkingen aan te wijzen, hooger dan die van den dampkring op\nden waterspiegel. De gewone barometer zou ook niet voldoende geweest\nzijn, daar de drukking der lucht moest toenemen in evenredigheid van\nonze daling beneden de oppervlakte der aarde.\n\n3e Een tijdmeter van Boissionnas Junior te Geneve, juist geregeld\nnaar den middagcirkel van Hamburg.\n\n4e Twee kompassen voor de helling en de afwijking.\n\n5e Een nachtkijker.\n\n6e Twee toestellen van Ruhmkorff, die door middel van een electrischen\nstroom een zeer draagbaar, veilig en weinig plaats innemend licht gaven\n[5].\n\nDe wapenen bestonden uit twee karabijnen van Purley More en Co. en\nuit twee revolvers van Colt. Waartoe die wapenen? Wij hadden toch\ngeene wilden noch verscheurende dieren te vreezen, denk ik. Maar mijn\noom scheen evenveel prijs te stellen op zijn tuighuis als op zijne\ninstrumenten, vooral op eene aanzienlijke hoeveelheid schietkatoen,\ndat onaantastbaar is door de vochtigheid en in uitzettingsvermogen\nhet gewone kruit verre overtreft.\n\nDe gereedschappen bestonden uit twee breekijzers, twee houweelen, eene\ntouwladder, drie met ijzer beslagen stokken, eene bijl, een hamer,\neen dozijn ijzeren wiggen en bouten en lange touwen met knoopen. Dat\nmaakte een aardig pak uit, want de ladder was drie honderd voet lang.\n\nEindelijk kwamen de levensmiddelen; het pak was niet groot,\nmaar geruststellend; want ik wist dat het aan geperst vleesch en\nscheepsbeschuit voorraad voor zes maanden bevatte. De drank bestond\nalleen uit jenever, water was er volstrekt niet; maar wij hadden\nwaterflesschen en mijn oom rekende op de bronnen om ze te vullen;\nde bedenkingen, die ik in het midden had gebracht betreffende hare\nhoedanigheid, haar warmtegraad, en zelfs haar gemis, waren zonder\ngevolg gebleven.\n\nOm de nauwkeurige opsomming onzer reisartikelen te voltooien noem\nik nog eene draagbare apotheek, bevattende scharen met stompe\nlemmeten, spalken voor breuken, een stuk lint van ongewasschen\ngaren, zwachtels en kompressen, kleefpleisters, een laat-bekken,\nalle schrik aanjagende voorwerpen; daarenboven een aantal fleschjes,\nbevattende aardappelen-siroop, wondheelende alcohol, vloeibaar\nazijnzuur lood, azijn en ammoniac, alle artsenijen, wier gebruik\nniet zeer geruststellend is; eindelijk, de stoffen noodig voor de\ntoestellen van Ruhmkorff.\n\nMijn oom had ook gezorgd voor een voorraad tabak, jachtkruit en zwam,\nzoowel als voor een lederen gordel, dien hij om de middel droeg, en\nwaarin zich eene voldoende hoeveelheid goud- en zilvergeld en papier\nbevond. Goede schoenen, waterdicht gemaakt door een overtreksel\nvan teer en gomelastiek, waren ten getale van zes paar bij de\ngereedschappen gepakt.\n\n\"Zoo gekleed, geschoeid en uitgerust is er geene reden, waarom wij\nniet heel ver zouden gaan,\" zeide mijn oom.\n\nDe dag van den 14den werd geheel besteed met die verschillende\nvoorwerpen te schikken. Des avonds aten wij bij graaf Trampe, in\ngezelschap van den burgemeester van Reikiavik en van dokter Hyaltalin,\nden grooten geneesheer des lands. De heer Fridriksson was niet onder\nde gasten; ik vernam later dat de gouverneur en hij overhoop lagen\nover eene zaak van bestuur en elkander niet bezochten. Ik had dus\ngeene gelegenheid om een woord te begrijpen van hetgeen op dit half\nofficieele maal gesproken werd. Ik merkte alleen op, dat mijn oom\nden ganschen tijd door praatte.\n\nDes anderendaags den 15den, waren de toebereidselen afgeloopen. Onze\ngastheer vereerde den professor een aangenaam geschenk door hem eene\nkaart van IJsland te overhandigen, die veel juister was dan die van\nHenderson; de kaart van Olaf Nikolas Olsen, op de schaal van 1/480000\nen uitgegeven door het ijslandsche genootschap van letterkunde,\nnaar den landmeetkundigen arbeid van den heer Scheel Frisac en de\nplaatselijke opnemingen van den heer Bjoern Gumlangsonn. Het was een\nkostbaar document voor een delfstofkundige.\n\nDe laatste avond werd doorgebracht in een vertrouwelijk praatje met den\nheer Fridriksson, voor wien ik eene levendige sympathie had opgevat;\nop het gesprek volgde een vrij onrustige slaap, voor mij ten minste.\n\nTe vijf uur des ochtends werd ik wakker door het gehinnik van vier\npaarden, die onder mijn venster fier trappelden. Ik kleedde mij haastig\nen ging op straat. Daar bracht Hans het overschot onzer bagage op den\nwagen, zonder zich om zoo te zeggen te bewegen. Toch werkte hij met\neene ongewone behendigheid. Mijn oom maakte veel drukte maar voerde\nniets uit, en de gids scheen zich weinig om zijne aanbevelingen\nte bekommeren.\n\nAlles was te zes uur afgeloopen. De heer Fridriksson drukte ons de\nhand. Mijn oom bedankte hem zeer hartelijk in het ijslandsch voor\nzijne vriendelijke gastvrijheid. Ik voor mij uitte in mijn sierlijkst\nlatijn een hartelijken groet; daarop zetten wij ons in den zadel,\nen de heer Fridriksson riep mij tot laatste afscheid dezen dichtregel\ntoe, dien Virgilius voor ons, met den weg onbekende reizigers, scheen\ngeschreven te hebben:\n\nEt quacumque viam dederit fortuna sequamur, d.i. Laat ons den weg\nvolgen, waarheen de fortuin ons zal leiden.\n\n\n\nHOOFDSTUK XII\n\n\n          Aanvang van den tocht.--Door IJsland.--Het vlek Gufunus.\n          --Overtocht van den Fjoerd.\n\n\nToen wij vertrokken, was de lucht betrokken, maar het weder vast. Wij\nhadden noch afmattende warmte noch plasregens te vreezen. Het was\njuist goed weder voor reizigers.\n\nHet genoegen, te paard een onbekend land door te trekken, maakte,\ndat ik het zoo nauw niet nam met het begin der onderneming. Ik genoot\nten volle het geluk van den reiziger, met betrekking tot vervulde\nwenschen en vrijheid. Ik begon de zaak anders in te zien.\n\n\"Wat waag ik ook,\" zeide ik bij mij zelven, \"door het merkwaardigste\nland te bereizen, een zeer belangrijken berg te beklimmen, en in het\nergste geval op den bodem van een uitgebranden krater af te dalen? Het\nis duidelijk, dat die Saknussemm niets anders gedaan heeft. Wat nu\nhet bestaan aangaat van eene galerij, die op het middelpunt van den\naardbol uitloopt, het is louter verbeelding, stellig onmogelijk! Wat\ner dus voor goeds in dezen tocht is, wil ik opmerken en er niet veel\nover redeneeren!\"\n\nNauwelijks had ik zoo nagedacht of wij hadden Reikiavik reeds achter\nden rug.\n\nHans ging voorop met een snellen, gelijkmatigen en vasten pas. De\ntwee paarden, die onze bagage droegen, volgden hem, zonder dat men\nze behoefde te sturen. Vervolgens kwamen mijn oom en ik, en waarlijk\nzonder eene al te slechte figuur te maken op onze kleine maar sterke\ndieren.\n\nIJsland is een der grootste eilanden van Europa; het heeft veertien\nhonderd mijl oppervlakte en telt slechts zestig duizend inwoners. De\naardrijkskundigen hebben het in vier deelen verdeeld, en wij moesten\nbijna in eene schuine richting het zuidwestelijke gedeelte, \"Sudvestr\nFjordungr\" doortrekken.\n\nZoodra wij Reikiavik verlieten, had Hans onmiddellijk de kust der\nzee gevolgd; wij trokken door schrale weiden, die haar best deden\nom groen te zijn, maar het geel slaagde beter. De rimpelige toppen\nder trachietmassa's aan den gezichteinder hadden door de oostelijke\nnevels een stomp voorkomen; somwijlen schitterden eenige hoopen\nsneeuw, het verspreide licht samentrekkende, op de hellingen der\nverwijderde toppen; eenige stouter zich verheffende pieken boorden\ndoor de grauwe wolken en verschenen weder boven de drijvende dampen,\ngelijk aan klippen, die in de bovenlucht opdoken.\n\nDikwijls richtten die ketenen van dorre rotsen zich zeewaarts en\ndrongen zij tot in de weiden door, maar er bleef toch altijd ruimte\ngenoeg om voorbij te rijden. Ook kozen onze paarden uit instinct de\ngunstigste plekken, zonder een oogenblik hun loop te vertragen. Mijn\noom had niet eens de troost om zijn rijdier met de stem of de zweep\naan te vuren; hij had geen recht om ongeduldig te zijn. Ik kon een\nglimlach niet bedwingen, als ik dien grooten man op zijn paardje zag\nzitten, en daar zijne lange beenen langs den grond sleepten, geleek\nhij op een Centaurus met zes voeten.\n\n\"Een goed beest! een goed beest!\" zeide hij. \"Gij zult zien, Axel! dat\ngeen paard het ijslandsche in schranderheid overtreft; sneeuw, stormen,\nonbegaanbare wegen, rotsen, gletschers, niets houdt het tegen. Het is\nmoedig, matig, voorzichtig. Nooit een mispas, nooit een terugtred. Als\ner eene rivier of een fjoerd moet overgetrokken worden, en dat zal\nnog al eens gebeuren, zult gij zien, hoe het zonder aarzelen te water\ngaat, gelijk een tweeslachtig dier; en den tegenoverliggenden oever\nbereikt! Maar wij moeten het niet te veel aanzetten; wij zullen het\nlaten begaan, en dan zullen wij zeker door elkander per dag tien uur\ngaans afleggen.\"\n\n\"Wij, daar twijfel ik niet aan,\" antwoordde ik, \"maar de gids?\"\n\n\"O! daarover bekommer ik mij niet. Die lieden loopen, zonder dat zij\nhet merken, en deze beweegt zich zoo weinig, dat hij niet moe kan\nworden. Als het noodig is, zal ik hem echter mijn paard afstaan. Ik\nzou spoedig kramp krijgen, als ik niet eenige beweging nam. De armen\ngaan goed, maar men moet ook aan de beenen denken.\"\n\nIntusschen reden wij stevig door; het land was reeds bijna\nonbewoond. Hier en daar vertoonde zich eene afgelegene hoeve, een\nalleenstaande \"boer\" [6], van hout, aarde en lavabrokken gemaakt,\nals een bedelaar aan den rand van een hollen weg. Die vervallen hutten\nzagen er uit, alsof zij het mededoogen der voorbijgangers afsmeekten,\nen bijna zou men haar eene aalmoes geschonken hebben. In dat land\nwaren volstrekt geene wegen, zelfs geene voetpaden, en de plantengroei,\nhoe gering ook, had weinig tijds noodig om de voetstappen der zeldzame\nreizigers uit te wisschen.\n\nToch telde dit gedeelte der provincie, dicht bij de hoofdstad, mede\nonder de bewoonde en bebouwde streken van IJsland. Wat zouden dan de\nstreken zijn, die nog woester waren dan deze woestijn? Op een weg van\neen half uur gaans hadden wij nog geen boer voor de deur zijner hut\nzien staan, noch een wilden herder ontmoet, die eene kudde weidde,\nwelke minder wild was dan hij, niets anders dan eenige verlatene\nkoeien en schapen. Wat zouden dan de gewesten zijn, die geschud en\nhet onderste boven gekeerd waren door de uitbarstingen, veroorzaakt\ndoor de vulkanische ontploffingen en onderaardsche schokken?\n\nWij zouden ze later leeren kennen; maar de kaart van Olsen raadplegende\nzag ik, dat men ze vermeed door den kronkelenden oever te volgen;\nde groote vulkanische beweging heeft zich inderdaad meer tot het\nmiddengedeelte des eilands bepaald; daar hebben de horizontale lagen\nvan opeengestapelde rotsen, in het scandinavisch \"trapps\" genoemd,\nde strooken trachiet, de uitgebraakte basalt, de tufsteen en al de\nvulkanische ophoopingen van verschillende delfstoffen, de stroomen\nlava en smeltend porfier, een onnatuurlijk verschrikkelijk land\ngevormd. Ik vermoedde toen geenszins, welk schouwspel ons wachtte\nop het schiereiland van den Sneffels, waar die verwoestingen eener\nwoedende natuur een vreeselijken bajert vormen.\n\nTwee uur na ons vertrek van Reikiavik kwamen wij in het vlek Gufunes,\n\"aoalkirkja\" of hoofdkerk genoemd. Het leverde niets bijzonders\nop. Het bestond uit slechts weinige huizen, nauwelijks voldoende om\neen duitsch gehucht te vormen.\n\nHans hield een half uur stil, deelde ons sober ontbijt, antwoordde met\nja en neen op de vragen van mijn oom betreffende den toestand van den\nweg, en toen men hem vroeg, waar hij den nacht dacht door te brengen,\nantwoordde hij alleen: \"Gardaer.\"\n\nIk raadpleegde de kaart om te zien wat Gardaer was. Ik zag eene\nbuurt van dien naam aan de oevers van den Hvalfjoerd, vier mijlen van\nReikiavik. Ik toonde het mijn oom.\n\n\"Niet meer dan vier mijlen!\" zeide hij. \"Vier mijlen van de twee en\ntwintig! Dat is eene mooie wandeling!\"\n\nHij wilde den gids eene aanmerking maken, die echter zonder hem te\nantwoorden den kop der paarden greep en zich weder op weg begaf.\n\nDrie uur later moesten wij, steeds over het ontkleurde gras der\nweide rijdende, den Kollafjoerd omtrekken, welke omweg gemakkelijker\nen korter was dan eene vaart over die golf; kort daarop kwamen wij\nin een \"pingstaoer,\" eene plaats met gemeentelijk rechtsgebied,\nEjulberg genoemd, welker klok twaalf uur zou geslagen hebben, indien\nde ijslandsche kerken rijk genoeg waren om een uurwerk te bezitten;\nmaar zij gelijken zeer op hare gemeenteleden, die geene horloges\nhebben en het er buiten doen.\n\nDaar werden de paarden gevoederd, en nu brachten zij ons langs een\nnauw pad tusschen eene rij heuvels en de zee in eens door naar de\n\"aoalkirkja\" Brantaer en eene mijl verder te Saurboeer, eene \"annexia\" of\nbijbehoorende kerk, gelegen op den zuidelijken oever van den Hvalfjoerd.\n\nHet was toen vier uur in den namiddag, wij hadden vier mijlen (acht\nuur gaans) afgelegd.\n\nDe fjoerd was te dezer plaatse minstens eene halve mijl breed; de\nbaren braken met veel geraas op de spitse rotsen; de golf verwijdde\nzich tusschen rotswanden, eene soort van steile drie duizend voet\nhooge helling, opmerkenswaardig door hare bruine lagen, gescheiden\ndoor beddingen van min of meer roodachtigen tufsteen. Hoe groot de\nschranderheid onzer paarden ook ware, voorspelde ik mij toch weinig\ngoeds van den overtocht over een waren zeearm, bewerkstelligd op den\nrug van een viervoetig dier.\n\n\"Als zij schrander zijn,\" zeide ik, \"zullen zij den overtocht niet\nbeproeven. In allen gevalle zal ik in hunne plaats schrander zijn.\"\n\nMaar mijn oom wilde niet wachten; hij gaf zijn paard de sporen en\nreed naar den oever. Het dier rook de golven en bleef staan; mijn oom,\ndie zijn eigen instinct had, dreef het voorwaarts. Het paard weigerde\nop nieuw en schudde den kop. Nu volgden vloeken en zweepslagen,\nbeantwoord door het achteruitslaan van het paard, dat zijn ruiter uit\nhet zadel begon te werken; eindelijk liep het paardje, zijne pooten\nuitstrekkende, tusschen de beenen van den professor weg en liet hem op\ntwee steenen aan den oever staan, gelijk het colossusbeeld van Rhodus.\n\n\"O, vervloekt dier!\" riep de ruiter, die plotseling in een voetganger\nveranderd was en zoo beschaamd stond als een cavalerie-officier,\ndien men voor een voetknecht houdt.\n\n\"Faerja,\" zeide de gids, hem op den schouder kloppende.\n\n\"Wat! eene pont?\"\n\n\"Der!\" antwoordde Hans, hem eene schuit wijzende.\n\n\"Ja!\" riep ik, \"daar is eene pont.\"\n\n\"Dat hadt gij wel eerder kunnen zeggen! Welnu, vooruit!\"\n\n\"Tidvaiten,\" hernam de gids.\n\n\"Wat zegt hij?\"\n\n\"Hij zegt vloed,\" antwoordde mijn oom, het deensche woord voor mij\nvertalende.\n\n\"Wij moeten zeker op den vloed wachten?\"\n\n\"Foerblda?\" vroeg mijn oom.\n\n\"Ja!\" antwoordde Hans.\n\nMijn oom stampvoette, terwijl de paarden zich naar de pont begaven.\n\nIk begreep volkomen de noodzakelijkheid om een zeker oogenblik van\nhet getij af te wachten om den tocht over den fjoerd te ondernemen,\ndat waarop de zee, tot haar hoogste punt geklommen, stil is. Dan\nis de werking van vloed en ebbe niet merkbaar en de pont loopt geen\ngevaar van of op den bodem der golf of in den vollen oceaan gesleept\nte worden.\n\nHet gunstige oogenblik kwam eerst des avonds te zes uur; mijn oom,\nik, de gids, twee veerlieden en de vier paarden hadden plaats genomen\nin eene soort van vrij slecht platboomd vaartuig. Gewoon als ik was\naan de veerstoombooten op de Elbe, vond ik de riemen der schippers\nonhandige werktuigen. Meer dan een uur ging er heen met het oversteken\nvan den fjoerd; maar de overtocht werd toch zonder letsel volbracht.\n\nEen half uur later bereikten wij de \"aoalkirkja\" Gardaer.\n\n\n\nHOOFDSTUK XIII\n\n\n          Het huis van een boer.--De IJslandsche vrouw.--Gastvrij\n          onthaal.--IJslandsche hartelijkheid.--Melaatschen.\n\n\nHet had donker moeten worden, maar onder den vijfenzestigsten\nbreedtegraad kon het daglicht der poolgewesten mij niet verwonderen;\nop IJsland gaat de zon gedurende de maanden Juni en Juli niet onder.\n\nDe warmte was echter afgenomen; ik was koud en had vooral\nhonger. Welkom was ons de \"boer\", die zich gastvrij tot onze ontvangst\nopende.\n\nHet was het huis van een boer, maar op het punt van gastvrijheid was\nhet evenveel waard als dat van een koning. Bij onze komst stak de\neigenaar ons zijne hand toe, en zonder verdere plichtplegingen gaf\nhij ons een teeken om hem te volgen.\n\nTe volgen, zeg ik, want het zou onmogelijk geweest zijn om naast hem\nte gaan. Een lange, nauwe, donkere gang verleende den toegang tot deze\nwoning, gebouwd van ter nauwernood bewerkte balken, en gaf gelegenheid\nom in de kamers te komen; deze waren ten getale van vier: de keuken,\nhet spinvertrek, de \"badstofa\" of slaapkamer van het gezin en de beste\nvan alle, de kamer voor de vreemdelingen. Mijn oom, aan wiens gestalte\nmen niet gedacht had bij het bouwen van het huis, stiet wel drie-\nof viermaal het hoofd tegen de uitstekende punten van de zoldering.\n\nMen bracht ons in onze kamer, eene soort van zaal met een, bodem\nvan vastgetrapte aarde en verlicht door een venster, welks ruiten\nvervaardigd waren van niet zeer doorschijnende schaapsvliezen. Het\nbeddegoed bestond uit droog voer, in twee houten, roodgeverfde en met\nijslandsche spreuken versierde kooien gespreid. Ik had zooveel weelde\nniet verwacht; alleen heerschte er in dit huis eene sterke lucht van\ngedroogde visch, geweekt vleesch en zuremelk, die mijne reukzenuwen\nonaangenaam aandeed.\n\nToen wij ons reisgewaad afgelegd hadden, deed de stem van den gastheer\nzich hooren, die ons uitnoodigde om in de keuken te komen, het eenige\nvertrek waar men stookte, zelfs bij de strengste koude.\n\nMij oom haastte zich om aan dit vriendelijk bevel te gehoorzamen. Ik\nvolgde hem.\n\nDe keukenschoorsteen was nog een ouderwetsch model; in het midden\nvan de kamer diende een steen tot haard, in het dak was een gat,\nwaardoor de rook wegtrok. Die keuken diende ook tot eetzaal.\n\nToen wij binnentraden, groette onze gastheer ons, alsof hij ons nog\nniet gezien had, met het woord \"saellvertu\"! dat wil zeggen \"weest\ngelukkig\", en kwam ons de wang kussen.\n\nZijne vrouw sprak na hem dezelfde woorden, vergezeld van hetzelfde\nceremonieel; daarna bogen zich de beide echtgenooten diep met de\nrechterhand op het hart.\n\nIk haast mij te zeggen, dat die ijslandsche vrouw moeder was van\nnegentien kinderen, allen, groot en klein, door elkander krielende\nte midden der rookwolken, waarmede de haard de kamer vulde. Ieder\noogenblik zag ik een blond en eenigszins droefgeestig kopje uit dien\nnevel te voorschijn komen. Men zou gezegd hebben, dat het een krans\nvan slecht schoongemaakte engelenkopjes was.\n\nMijn oom en ik behandelden dit \"broedsel\" zeer hartelijk; weldra\nzaten er drie of vier van die kleuters op onzen rug, evenveel op onze\nknieen en de rest tusschen onze beenen. Zij die praatten, herhaalden\n\"saellvertu\" in alle denkbare tonen. Zij die niet praatten, schreeuwden\ner des te harder om.\n\nDit concert werd afgebroken door de aankondiging, dat het maal gereed\nwas. Op dit oogenblik kwam de jager te huis, die voor het voederen\nder paarden gezorgd had, dat wil zeggen, hij had ze eenvoudig in het\nveld los laten loopen; de arme dieren moesten zich vergenoegen met\nte knabbelen aan het schaarsche mos der rotsen en eenig niet zeer\nvoedzaam zeegras; den volgenden morgen zouden zij niet nalaten om\nuit eigen beweging den arbeid van den vorigen dag weder op te vatten.\n\n\"Saellvertu!\" zeide Hans bij zijn binnentreden. Vervolgens omhelsde\nhij heel bedaard en stijf, zonder dat de eene kus luider klonk dan\nde andere, den gastheer, de gastvrouw en hunne negentien kinderen.\n\nToen die plichtpleging afgeloopen was, zette men zich aan tafel ten\ngetale van vier en twintig en bij gevolg op elkander in den waren\nzin des woords. De gelukkigsten hadden maar twee kleuters op de knieen.\n\nToch ontstond er stilte in deze kleine wereld, toen de soep op tafel\nkwam, en de, zelfs den ijslandschen knapen aangeboren stilzwijgendheid,\nhernam haar gezag. De gastheer bediende ons van eene niet onsmakelijke\nkorstmossoep, vervolgens van eene verbazende portie gedroogde\nvisch, zwemmende in sedert twintig jaar verzuurde boter, die bij\ngevolg verre te verkiezen was boven versche, volgens de op IJsland\nheerschende denkbeelden over de kookkunst. Daarbij kwam nog \"skyr,\"\neene soort van gestremde melk met beschuit en smakelijk gemaakt door\njeneverbessensap; eindelijk tot drank wei met water, hier \"blanda\"\ngenoemd. Ik kon er niet over oordeelen of dit zonderlinge voedsel\nlekker was of niet. Ik had honger en bij het nagerecht verzwolg ik,\ntot den laatsten mondvol toe, eene dikke boekweitepap.\n\nZoodra de maaltijd afgeloopen was, verdwenen de kinderen; de\nvolwassenen gingen om den haard zitten, waaraan turf, heide, koemest\nen graten van gedroogde visch lagen. Na zich wat verwarmd te hebben,\nbegaven de verschillende groepen zich naar hare eigene kamers. De\ngastvrouw bood ons, naar 's lands gebruik, aan om onze kousen en\nbroeken uit te trekken; maar na een vriendelijke weigering van onzen\nkant drong zij er niet op aan, en ik kon eindelijk in mijn bed van\nvoer wegkruipen.\n\nDen volgenden morgen te vijf uur namen wij afscheid van den\nijslandschen boer; mijn oom had veel moeite om hem eene behoorlijke\nschadeloosstelling te doen aannemen, en Hans gaf het sein tot het\nvertrek.\n\nHonderd schreden van Gardaer begon het voorkomen van den bodem te\nveranderen; de grond werd moerassig en minder geschikt voor den\ntocht. Ter rechterzijde verlengde de rij bergen zich tot in het\noneindige, gelijk een verbazend stelsel van natuurlijke vestingwerken,\nwaarvan wij de schuine vlakte volgden; dikwijls moesten wij beken\novertrekken, die noodzakelijk doorwaad moesten worden, zonder echter\nde bagage te nat te maken.\n\nDe woestijn werd hoe langer hoe akeliger; somtijds echter scheen eene\nmenschelijke schaduw in de verte te vluchten; als de kronkelingen van\nden weg ons onvoorziens in de nabijheid van een dezer spoken brachten,\nkreeg ik terstond eene walging op het gezicht van een gezwollen hoofd\nmet eene glimmende huid, ontbloot van haar en met afzichtelijke wonden,\ndie zichtbaar waren door de scheuren van ellendige lompen.\n\nHet ongelukkige schepsel stak zijne misvormde hand niet uit; het\npakte zich integendeel weg, maar toch niet zoo snel of Hans had het\nnog begroet met het gewone \"Saellvertu\".\n\n\"Spetelsk!\" zeide hij.\n\n\"Een melaatsche!\" herhaalde mijn oom.\n\nDit enkele woord bracht zijn afschrikwekkend uitwerksel voort. Deze\nakelige melaatschheid is vrij algemeen op IJsland; zij is niet\nbesmettelijk, maar erfelijk; ook is het huwelijk aan die rampzaligen\nverboden.\n\nZulke verschijningen waren niet geschikt om het landschap op te\nvroolijken, dat uiterst treurig werd; de laatste bosjes gras stierven\nweg onder onze voeten. Geen boom was er te zien, met uitzondering van\neenige groepjes dwergbeuken, die op kreupelhout geleken. Geen dier,\ndan eenige paarden, die hun eigenaar niet kon onderhouden en die op de\ndoodsche vlakte rondzwierven. Somtijds zweefde een valk in de grauwe\nwolken en vluchtte pijlsnel naar het zuiden; ik liet mij medeslepen\ndoor de naarheid dezer woeste natuur en mijne herinneringen voerden\nmij terug naar mijn geboorteland.\n\nWij moesten weldra eenige onbeduidende kleine fjoerds en eindelijk\neene ware golf oversteken; de zee, die juist stil was, veroorloofde\nons om zonder te wachten over te gaan en het gehucht Alftanes, eene\nmijl verder gelegen, te bereiken.\n\nNadat wij twee aan forellen en snoeken rijke rivieren, de Alfa en de\nHeta, doorwaad hadden, waren wij des avonds verplicht den nacht door\nte brengen in een verlaten bouwval, waardig om bezocht te worden door\nal de kaboutermannetjes der noordsche fabelleer; zoo veel is zeker dat\nde geest der koude er zijne woning had gevestigd en ons den ganschen\nnacht met zijne guiterijen kwelde.\n\nDe volgende dag leverde geen bijzonder voorval op. Altijd dezelfde\nmoerassige grond, dezelfde eenvormigheid, hetzelfde treurige\nvoorkomen. Des avonds hadden wij de helft onzer reis afgelegd en\nsliepen wij in de \"annexia\" van Kroesolbt.\n\nDen 19den Juni reden wij omtrent eene mijl ver over een bodem\nvan lava; deze toestand van den grond heet hier \"hraun;\" de aan de\noppervlakte gerimpelde lava bootste de vormen van kabels na, nu eens\nin de lengte uitgerekt, dan weder opgerold; een verbazende stroom\ndaalde van de naburige bergen, die nu uitgebrande vulkanen waren,\nmaar van wier vroeger geweld deze overblijfselen het voldingendste\nbewijs opleverden. Evenwel steeg nog hier en daar de damp van warme\nbronnen omhoog.\n\nHet ontbrak ons aan tijd om deze verschijnselen waar te nemen; wij\nmoesten vooruit; weldra betraden onze rijdieren weder een moerassigen\nbodem, afgebroken door meertjes. Wij richtten ons nu naar het westen;\nwij waren de groote baai van Faxa omgetrokken en de dubbele witte\ntop van den Sneffels verhief zich in de wolken op een afstand van\nnog geen vijf mijlen.\n\nDe paarden liepen goed, niet gestuit door de hindernissen van den\ngrond; ik voor mij begon zeer vermoeid te worden, maar mijn oom zat\nnog even stevig en recht, als op den eersten dag; ik kon niet nalaten\nhem evenzeer als den jager te bewonderen, die dezen tocht als eene\nbloote wandeling beschouwde.\n\nOp Zaterdag, den 20sten Juni, des avonds te zes uur, bereikten\nwij Buedir, eene buurt aan de zeekust gelegen. De gids vorderde zijn\nbedongen loon. Mijn oom rekende met hem af. De eigene familie van Hans,\ndat wil zeggen zijne volle ooms en neven, bood ons een nachtverblijf\naan; wij werden goed ontvangen en zonder van de vriendelijkheid dezer\nbrave lieden misbruik te maken, zou ik gaarne bij hen uitgerust\nhebben van de vermoeienissen der reis. Maar mijn oom, die daaraan\ngeene behoefte had, verstond het anders, en den volgenden morgen\nmoesten wij op nieuw onze goede beesten bestijgen.\n\nDe grond droeg sporen van de nabijheid van den berg, wiens\ngranietwortels uit den grond kwamen, gelijk die van een ouden eik. Wij\nreden om den verbazenden voet van den berg heen. De professor verloor\nhem niet uit het oog; hij maakte driftige gebaren, hij scheen hem\nuit te dagen en te zeggen: \"Ziedaar den reus, dien ik zal ten onder\nbrengen!\" Eindelijk, na een marsch van vier uur, bleven de paarden\nvan zelven stilstaan voor de deur der pastorie van Stapi.\n\n\n\nHOOFDSTUK XIV\n\n\n          De familie van Hans.--Stapi.--Verbasterde geestelijke.--Vrees\n          voor uitbarsting.--Te mooi om mogelijk te zijn.--Gevaar voor\n          uitbarsting.\n\n\nStapi is een gehucht van een dertigtal hutten op lava gebouwd en\nbeschenen door de zonnestralen, welke de vulkaan terugkaatst. Het\nstrekt zich uit aan het einde van een kleinen fjoerd, ingesloten door\neen basaltmuur van een allervreemdst voorkomen.\n\nMen weet, dat de basalt eene door het vuur gevormde bruine rotssoort\nis; hij neemt regelmatige vormen aan, die door hunne schikking\nverbazen. Hier handelt de natuur meetkunstig en werkt op menschelijke\nwijze, alsof zij winkelhaak, passer en schietlood gebruikte. Toont\nzij overal elders hare kunst in hare groote, ordeloos nedergeworpene\nmassa's, hare onvolmaakte piramiden, in die grillige opeenvolging harer\nlijnen, hier heeft zij, het voorbeeld van regelmaat willende geven,\nen de oudste bouwmeesters voorgaande, eene strenge orde geschapen,\ndie nooit overtroffen is door de prachtwerken van Babylon noch door\nde wonderen van Griekenland.\n\nIk had wel hooren spreken van den Reuzendam op Ierland en van de\nFingalsgrot op een der Hebriden; maar het schouwspel van een onderbouw\nvan basalt had zich nog nooit aan mijn oog vertoond.\n\nTe Stapi vertoonde zich dit verschijnsel in zijne volle schoonheid.\n\nDe muur van den fjoerd bestond, evenals de geheele kust van het\nschiereiland, uit eene rij loodrechte, dertig voet hooge zuilen. Die\nrechte en zuiver geevenredigde schachten droegen een kroonboog,\nbestaande uit horizontale zuilen, die door hare afwijking van de\nwaterpaslijn een half gewelf boven de zee vormden. Op sommige plaatsen\nvan dit natuurlijke regenscherm bespeurde men spitsboogvormige,\nheerlijk geteekende openingen, waardoor de baren der zee schuimende\nnederstortten. Eenige basaltblokken, door de woede van den oceaan\nlos gescheurd, lagen op den grond, gelijk de puinhoopen van een\neeuwenouden tempel, maar het waren eeuwig jonge puinhoopen, waarover\nde eeuwen henen gingen zonder ze te beschadigen.\n\nZoo zag de laatste pleisterplaats op onze aardsche reis er uit. Hans\nhad ons met veel beleid zoo ver gebracht en ik werd een beetje\ngeruster, toen ik bedacht, dat hij ons nog verder zou vergezellen.\n\nAan de deur van het huis van den geestelijke komende, dat slechts\neene gewone lage hut, noch schooner noch gemakkelijker ingericht\ndan de andere, was, zag ik iemand, die juist bezig was een paard te\nbeslaan met den hamer in de hand en het lederen schootsvel voor.\n\n\"Saellvertu\"! zeide hem de jager.\n\n\"God dag\"! antwoordde de hoefsmid in zuiver deensch.\n\n\"Kyrkoherde\", sprak Hans, zich tot mijn oom wendende.\n\n\"De geestelijke\"! herhaalde deze. \"Het schijnt, Axel! dat die brave\nman de geestelijke is\".\n\nIntusschen bracht de gids den \"Kyrkoherde\" op de hoogte van de\nzaak. Deze staakte zijn arbeid, gaf eene soort van schreeuw, die zeker\nin gebruik is tusschen paarden en paardenkoopers, en oogenblikkelijk\nkwam eene groote helleveeg de hut uit. Als zij geen volle zes voet\nhaalde, scheelde het toch weinig.\n\nIk vreesde, dat zij den reiziger den gebruikelijken ijslandschen kus\nkwam aanbieden; maar het gebeurde niet en zelfs maakte zij niet veel\nomslag, toen zij ons in haar huis bracht.\n\nDe kamer voor de vreemdelingen scheen wel de slechtste van de pastorie,\nbekrompen, vuil en stinkend. Wij moesten er ons mede behelpen; de\ngeestelijke scheen de aloude gastvrijheid niet te beoefenen. Verre\nvan daar. De dag was nog niet verstreken, of ik zag reeds, dat wij\nte doen hadden met een smid, een visscher, een jager, een timmerman,\nmaar niet met een dienaar des Heeren. Maar het is waar, het was in\nde week. Misschien hield hij zich des Zondags beter.\n\nIk wil niets ten nadeele van die arme priesters zeggen, die toch al\nongelukkig genoeg zijn; zij genieten van het deensche gouvernement\neene bespottelijke bezoldiging en ontvangen het vierde gedeelte van\nde tienden van hun kerspel, hetgeen eene som van nog geen zestig\nmark bedraagt [7]. Daaruit ontstaat de noodzakelijkheid om te werken;\nmaar al visschende, jagende, paarden beslaande, neemt men eindelijk\nde manieren, den toon en de zeden van jagers, visschers en ander ruw\nvolkje aan; denzelfden avond bemerkte ik ook, dat onze gastheer de\nmatigheid niet onder zijne deugden telde.\n\nMijn oom begreep spoedig met welk een slag van een man hij te doen\nhad; in plaats van een braaf en waardig geleerde vond hij een lompen,\nruwen boer; hij besloot dus ten allerspoedigste zijn grooten tocht\nte beginnen en deze ongastvrije pastorie te verlaten. Hij lette\nniet op zijne vermoeidheid en besloot eenige dagen in den berg te\ngaan doorbrengen.\n\nDaags na onze komst te Stapi maakten wij derhalve reeds toebereidselen\ntot ons vertrek. Hans huurde drie IJslanders om de paarden te\nvervangen bij het vervoeren der bagage; maar als wij op den bodem van\nden krater waren, zouden die inboorlingen terugkeeren en ons aan ons\nlot overlaten. Dit punt werd stellig bepaald.\n\nBij deze gelegenheid moest mijn oom den jager wel mededeelen, dat\nzijn plan was om de verkenning van den vulkaan zoo ver mogelijk voort\nte zetten.\n\nHans vergenoegde zich met een hoofdknikje. Daar of ergens anders\nte gaan, in de ingewanden van zijn eiland door te dringen of het te\ndoorloopen, daarin zag hij geen verschil; ik voor mij, hoewel ik tot\nnu toe door de voorvallen van de reis nog al afleiding gehad en de\ntoekomst min of meer vergeten had, voelde mijne beklemdheid op nieuw\nterugkomen. Maar wat was er aan te doen? Als ik eene poging had kunnen\nwagen om mij tegen professor Lidenbrock te verzetten, dan had dit te\nHamburg maar niet aan den voet van den Sneffels moeten plaats hebben.\n\nEen denkbeeld vooral pijnigde mij, een verschrikkelijk denkbeeld,\ndat wel in staat was om sterker zenuwen dan de mijne te schokken.\n\n\"Komaan!\" zeide ik, \"wij zullen den Sneffels bestijgen. Goed. Wij\nzullen zijn krater bezoeken. Goed. Anderen hebben het gedaan en\nzijn er niet van gestorven. Maar dat is niet alles. Als er een weg\nbestaat om in de ingewanden der aarde af te dalen, als die ongeluk\naanbrengende Saknussemm de waarheid heeft gesproken, dan zullen\nwij onzen ondergang vinden in de onderaardsche galerijen van den\nvulkaan. Maar niets bevestigt, dat de Sneffels uitgebrand is. Wie\nverzekert ons, dat er geene uitbarsting wordt voorbereid? Al slaapt\nhet monster sedert 1219, volgt dan daaruit nog, dat het niet ontwaken\nkan? En als het ontwaakt, wat zal er dan van ons worden?\" Dat was wel\nde moeite waard om er eens over te denken, hetgeen ik ook deed. Ik\nkon niet slapen zonder van eene uitbarsting te droomen; de rol van\neene metaalslak te spelen scheen mij toch wat al te erg toe.\n\nEindelijk kon ik het niet langer uithouden; ik besloot zoo behendig\nmogelijk het geval aan mijn oom mede te deelen, ingekleed als eene\nvolstrekt onvervulbare veronderstelling.\n\nIk zocht hem op, deelde hem mijne vrees mede en ging wat achteruit\nom hem vrij te laten losbarsten. Hij antwoordde eenvoudig: \"Daar heb\nik ook al aan gedacht.\"\n\nWat beteekende dit gezegde? Zou hij eindelijk gehoor geven aan de\nstem der rede? Dacht hij er aan om zijn plannen op te schorten? Het\nzou te mooi geweest zijn om mogelijk te wezen.\n\nNa eenige oogenblikken zwijgens, daar ik hem niet durfde ondervragen,\nhervatte hij het gesprek, zeggende:\n\n\"Ik dacht er aan. Sedert onze komst te Stapi heb ik mij ernstig\nbezig gehouden met de gewichtige vraag, die gij mij daar voorlegt;\nwant wij moeten niet als onbezonnenen handelen.\"\n\n\"Neen!\" antwoordde ik met nadruk.\n\n\"Sedert zes honderd jaar is de Sneffels stom, maar hij zou weder\nkunnen spreken. De uitbarstingen nu worden altijd voorafgegaan door\nvolkomen bekende natuurverschijnselen; ik heb dus de bewoners des\nlands ondervraagd, ik heb den grond bestudeerd en ik kan u zeggen,\nAxel, dat er geene uitbarsting zal plaats hebben.\"\n\nOp deze stellige verzekering stond ik verstomd en kon niet antwoorden.\n\n\"Twijfelt gij aan mijne woorden?\" sprak mijn Oom, \"welnu, volg mij!\" Ik\ngehoorzaamde werktuiglijk. De pastorie verlatende, sloeg de professor\ndadelijk een weg in, die door eene opening in den basaltmuur zich\nvan de zee verwijderde. Weldra waren wij op het vlakke veld, als men\ndien naam geven mag aan eene verbazende ophooping van uitgebraakte\nvulkanische stoffen; de landstreek scheen als verpletterd onder een\nregen van ontzaglijke steenen, basalt, graniet en olijfblende.\n\nHier en daar zag ik de dampen in de lucht opstijgen; die witte dampen,\nin de ijslandsche taal \"reykir\" genoemd, kwamen uit de warme bronnen,\nen wezen door hun geweld de vulkanische werkzaamheid van den grond\naan. Ik meende, dat mijne vrees hierdoor gerechtvaardigd werd. Ik\nviel dus uit de wolken, toen mijn oom zeide:\n\n\"Gij ziet al dien rook, Axel! welnu, hij bewijst, dat wij niets van\nde woede van den vulkaan hebben te vreezen!\"\n\n\"Nu nog fraaier!\" riep ik.\n\n\"Onthoud dit goed,\" hernam de professor: \"bij de nadering van eene\nuitbarsting verdubbelen de dampen hunne werkzaamheid, om geheel te\nverdwijnen zoolang het verschijnsel duurt, want de veerkrachtige\nvloeistoffen, dan die noodige spankracht niet meer hebbende, nemen\nharen weg door den krater in plaats van te ontwijken door de scheuren\nvan den aardbol. Als die dampen dus in hun gewonen toestand blijven,\nals hunne kracht niet toeneemt, als gij bij deze waarneming nog voegt,\ndat de wind en de regen niet door eene zwoele, stille lucht worden\nvervangen, dan kunt gij stellig verzekeren, dat er geene uitbarsting\nophanden is.\"\n\n\"Maar....\"\n\n\"Genoeg. Wanneer de wetenschap heeft gesproken, past het ons te\nzwijgen.\"\n\nIk kwam met hangende ooren in de pastorie terug; mijn oom had mij\nmet wetenschappelijke bewijzen geslagen. Toch had ik nog eene hoop,\nnamelijk, dat het, als wij eens op den bodem van den krater waren,\nonmogelijk zou zijn, uit gebrek aan eene galerij, om dieper te dalen,\nin spijt van alle Saknussemms der wereld.\n\nDen volgenden nacht kwelde de nachtmerrie mij geducht. Ik bracht hem\ndoor in het midden van een vulkaan, diep onder den grond, en voelde,\nhoe ik, onder den vorm van een uitgebraakten steen, in het wereldruim\nwerd geslingerd.\n\nDen volgenden morgen, den 23sten Juni, wachtte Hans ons op met zijne\nmakkers, beladen met de levensmiddelen, de gereedschappen en de\nwerktuigen. Twee met ijzer beslagen stokken, twee geweren en twee\nkardoesdoozen waren voor mijn oom en mij bestemd. Hans had als een\nvoorzichtig man bij onze bagage nog een vollen lederen zak gevoegd,\ndie met onze waterflesschen ons voor acht dagen van water verzekerde.\n\nHet was 's morgens negen uur. De geestelijke en zijne groote huisplaag\nwachtten voor hunne deur. Zij wilden ons zonder twijfel het laatste\nvaarwel van den gastheer aan den reiziger toeroepen. Maar dat vaarwel\nnam den onverwachten vorm van eene hooge rekening aan, waarop zelfs\nde lucht der pastorie, eene bedorven lucht durf ik zeggen, gebracht\nwas. Dit waardige paar plukte ons gelijk een zwitsersche kastelein,\nen vorderde eene goede belooning voor zijne gastvrijheid.\n\nMijn oom betaalde zonder afdingen. Als iemand, die naar het middelpunt\nder aarde vertrok, zag hij niet op eenige rijksdaalders.\n\nToen dit punt afgehandeld was, gaf Hans het sein tot het vertrek,\nen eenige oogenblikken later hadden wij Stapi verlaten.\n\n\n\nHOOFDSTUK XV\n\n\n          Het vertrek van Stapi.--Grondgesteldheid.--Moeielijkheid\n          van den tocht.--De hellingen van den Sneffels.--De \"mistoer.\"\n\n\nDe Sneffels is vijf duizend voet hoog; zijn dubbele kegel is het\neinde van eene rij trachiet, die zich losmaakt van het bergstelsel des\neilands. Van ons punt van vertrek uit kon men zijne beide pieken zich\nniet zien afteekenen op den grauwen achtergrond des hemels. Ik bemerkte\nalleen eene verbazende sneeuwmuts op het voorhoofd van den reus.\n\nWij gingen achter elkander, voorafgegaan door den jager; deze besteeg\nvoetpaden, waar geen twee menschen naast elkander konden gaan. Een\ngesprek werd dus ten naastenbij onmogelijk.\n\nAan de overzijde van den basaltmuur van den fjord van Stapi vertoonde\nzich vooreerst een kruidachtige en vezelachtige veengrond, het\noverblijfsel van den voormaligen plantengroei der moerassen van het\nschiereiland; de hoeveelheid van deze nog ongebruikte brandstof zou\ntoereikend zijn om de geheele bevolking van IJsland eene eeuw lang\nte verwarmen; dit uitgestrekte veen had, van den bodem van eenige\nholle wegen gemeten, dikwijls zes en zestig voet dikte en vertoonde\nopeenvolgende lagen van verkoolde overblijfsels van vergane gewassen,\ngescheiden door schilfers van puimsteenachtigen tufsteen.\n\nAls een echte neef van professor Lidenbrock en in weerwil van\nmijne bezorgdheid beschouwde ik belangstellend de delfstoffelijke\nmerkwaardigheden in dit uitgebreide kabinet van natuurlijke historie\nten toon gesteld; tevens doorliep ik in den geest de geheele\naardkundige geschiedenis van IJsland.\n\nDit zoo merkwaardige eiland is klaarblijkelijk in een betrekkelijk\njong tijdperk uit den schoot der golven opgerezen; misschien zelfs\nverheft het zich nog tegenwoordig door eene onmerkbare beweging. Als\ndit zoo is, kan men zijn oorsprong alleen toeschrijven aan de werking\nvan het onderaardsche vuur. In dat geval dus verdwenen de theorie van\nHumphry Davy, het document van Saknussemm, de beweringen van mijn oom\nin rook. Deze veronderstelling bracht mij er toe om den aard van den\ngrond oplettend te onderzoeken en weldra kon ik mij rekenschap geven\nvan de opeenvolging der natuurverschijnselen, die de vorming van dit\neiland voorafgingen.\n\nIJsland, geheel beroofd van bezonken gronden, bestaat alleen uit\nvulkanischen tufsteen, dat is te zeggen uit eene opeenhooping van\nsteenen en rotsen van een poreus weefsel. Voor het bestaan der vulkanen\nbestond het uit massief trap-porfier, langzaam uit de golven opgeheven\ndoor het omhoog werken der inwendige krachten. Het inwendige vuur\nhad zich nog niet naar buiten getoond.\n\nMaar later werd eene breede, dwarse scheur van het zuidoosten naar\nhet noordwesten des eilands geopend, waardoor langzamerhand al het\nhalfgesmolten trachiet zich een uitweg baande. Dit verschijnsel had\ntoen zonder geweld plaats; de uitkomst was verbazend, en de gesmolten\nstoffen, uit de ingewanden der aarde verdreven, verspreidden zich\nrustig als groote vlakke lagen of als heuvelachtige massa's. Te dien\ntijde verschenen het veldspaat, syeniet en porfier.\n\nMaar ten gevolge van die uitstorting nam de dikte des eilands en\nbij gevolg zijn tegenstandbiedend vermogen aanmerkelijk toe. Men\nbegrijpt licht, welk eene hoeveelheid veerkrachtige vloeistoffen zich\nin zijn binnenste ophoopte, toen het geen uitweg meer aanbood na de\nafkoeling der trachietkorst. Toen kwam er een oogenblik, waarin het\narbeidsvermogen dier gassen zoo groot was, dat zij de zware schors\nophieven en zich hooge schoorsteenen oprichtten. Zoo ontstond dus de\nvulkaan door de opheffing van de korst, en werd vervolgens de krater\nplotseling in den top van den vulkaan geboord.\n\nToen volgden vulkanische verschijnselen op de\nuitwerpingsverschijnselen; door de pas gevormde openingen ontsnapten\nvooreerst de uitwerpselen van basalt, waarvan de vlakte, die wij thans\ndoorgingen, aan onze blikken de merkwaardigste proeven vertoonde. Wij\nliepen over de zware donkergrijze rotsen, die de afkoeling gevormd\nhad tot prisma's met zeshoekige grondvlakken. In de verte zag men\neen groot aantal afgeknotte kegels, die voorheen zoovele vuurspuwende\nmonden waren.\n\nNadat de basaltuitwerking uitgeput was, verleende de vulkaan, wiens\nkracht nog toenam door die der uitgebrande kraters, een doortocht\naan de lava en aan die tufsteenen van asch en slakken, welker\nlange stroomen ik op zijne hellingen verstrooid zag, als waren het\nweelderige haren.\n\nDit was de opeenvolging der natuurverschijnselen, die IJsland te\nvoorschijn riepen; alle ontstonden uit de werking van het inwendige\nvuur, en het was dwaasheid te vooronderstellen, dat de binnenste\nmassa niet bleef in een voortdurenden toestand van witgloeiende\nvloeibaarheid. Dwaas vooral was het plan om te trachten het middelpunt\nvan den aardbol te bereiken!\n\nIk stelde mijzelven dus gerust betreffende den uitslag onzer\nonderneming, terwijl ik op weg was om den Sneffels met den stormpas\nte beklimmen.\n\nDe weg werd hoe langer hoe moeielijker; de grond rees; de rotsbrokken\ngeraakten in beweging, en de grootste oplettendheid was noodig om\neen gevaarlijken val te vermijden.\n\nHans ging rustig vooruit als op een effen bodem; soms verdween hij\nachter de groote klompen en verloren wij hem voor een oogenblik uit het\ngezicht; dan wees een scherp gefluit de richting aan, die wij moesten\nvolgen. Dikwijls ook bleef hij staan, raapte eenige brokken steen op,\nschikte ze op eene in het oog loopende wijze en vormde zoo wegwijzers\nom den terugweg aan te duiden. De voorzorg was op zichzelve goed,\nmaar de volgende gebeurtenissen maakten haar nutteloos.\n\nEen vermoeiende marsch van drie uur had ons nog niet verder gebracht\ndan den voet van den berg. Daar gaf Hans een teeken om stil te houden\nen deelden wij een kort ontbijt. Mijn oom slikte de brokken door om\nmaar spoedig te kunnen vertrekken. Doch, daar dit maal tevens eene\nrust moest zijn, was hij genoodzaakt het goeddunken van zijn gids af\nte wachten, die een uur later het sein gaf om weder op te breken. De\ndrie IJslanders, even zwijgend als hun makker, de jager, spraken geen\nwoord en aten matig.\n\nNu begonnen wij de hellingen van den Sneffels te bestijgen; door\neen in de bergen zeer gewoon gezichtsbedrog scheen zijn besneeuwde\ntop mij zeer nabij toe, en toch! hoe lang duurde het nog eer wij hem\nbereikten! op wat al vermoeienis kwam hij ons te staan! De steenen,\ndoor geene aarde noch gras verbonden, rolden onder onze voeten weg\nen verdwenen in de vlakte met de snelheid eener lawine.\n\nOp sommige plaatsen maakten de zijden van den berg met den\ngezichteinder een hoek van minstens zes en dertig graad; het was\nonmogelijk ze te beklimmen, en niet zonder moeite moesten die\nsteenachtige steilten worden omgetrokken. Dan stonden wij elkander\ndoor middel van onze stokken bij.\n\nIk moet zeggen, dat mijn oom zoo dicht mogelijk bij mij bleef; hij\nverloor mij niet uit het oog en bij menige gelegenheid verleende\nzijn arm mij een stevigen steun. Hij had zeker een ingeschapen gevoel\nvan evenwicht, want hij struikelde niet. De IJslanders, hoewel zwaar\nbeladen, klauterden met de vlugheid van bergbewoners.\n\nDe hoogte van den top des Sneffels in aanmerking genomen dacht het\nmij onmogelijk hem van deze zijde te bereiken, als de helling niet wat\ntoenam. Gelukkig vertoonde zich onverwacht, midden in het uitgestrekte\nsneeuwtapijt, dat den rug van den vulkaan bedekte, eene soort van\ntrap, die onze beklimming veel gemakkelijker maakte. Zij was gevormd\ndoor een van die stroomen van steenen, welke bij de uitbarsting in\nde hoogte geslingerd en op IJsland \"stina\" genoemd worden. Als deze\nstroom niet in zijn val ware gestuit door de ligging van de zijden des\nbergs, zou hij zich in zee gestort en nieuwe eilanden gevormd hebben.\n\nZoo als hij was kwam hij ons goed van pas; de steilte der hellingen\nnam toe, maar die steenen treden boden de gelegenheid aan om ze\ngemakkelijk, ja zelfs zoo snel te bestijgen, dat ik, een oogenblikje\nachter gebleven zijnde, terwijl mijne metgezellen met hunne beklimming\nvoortgingen, hen door den afstand reeds verkleind zag tot een\nmicroscopisch voorkomen.\n\n's Avonds te zeven uur hadden wij de twee duizend treden van de trap\nbeklommen en overzagen wij eene ronde verhevenheid van den berg,\neene soort van voetstuk, waarop de eigenlijke kegel des kraters rustte.\n\nDe zee lag drie duizend twee honderd voet onder ons; wij waren boven\nde sneeuwlinie gekomen, die op IJsland door de aanhoudende vochtigheid\nvan het klimaat niet zeer hoog ligt. Het was snerpend koud; de wind\nwoei hevig. Ik was uitgeput. De professor zag wel, dat de beenen mij\nallen dienst weigerden en ondanks zijn ongeduld besloot hij stil te\nhouden. Hij wenkte dus den jager, die het hoofd schudde en zeide:\n\"Ofvanfoer\".\n\n\"Het schijnt dat wij hooger moeten stijgen,\" zeide mijn oom.\n\nDaarop onderzocht hij bij Hans naar de reden van zijn antwoord.\n\n\"Mistour\"! antwoordde de gids.\n\n\"Ja, mistour\"! herhaalde een der IJslanders op een ontstelden toon.\n\n\"Wat beteekent dat woord?\" vroeg ik zeer ongerust.\n\n\"Zie maar rond!\" sprak mijn oom.\n\nIk richtte mijne blikken naar de vlakte; eene verbazende kolom van\nfijne puimsteen, zand en stof verhief zich draaiende als eene hoos; de\nwind dreef haar naar die zijde van den Sneffels, waar wij ons bevonden;\ndeze ondoorschijnende gordijn onderschepte het zonnelicht en hulde den\nberg in de schaduw. Als deze hoos daalde, moest zij ons stellig in hare\ndwarrelingen wikkelen. Dit, wanneer de wind van de gletschers waait,\nzeer gewone natuurverschijnsel, heet in het ijslandsch \"mistour\".\n\n\"Hastigt! hastigt\"! riep onze gids.\n\nZonder deensch te kennen begreep ik toch, dat wij hem ten spoedigste\nmoesten volgen. Hans begon den kegel van den krater om te loopen, maar\nin eene schuine richting om gemakkelijker te kunnen voortkomen; weldra\nviel de hoos op den berg, die bij haar schok sidderde; de steenen door\nden luchtstroom medegevoerd vielen als regen neder, gelijk bij eene\nuitbarsting. Wij waren gelukkig tegen alle gevaar beveiligd aan den\nanderen kant des bergs; zonder de voorzorg van den gids zouden onze\ngekorven lichamen verre van daar in kleine stukken nedergevallen zijn,\nals het voortbrengsel van het een of ander onbekend luchtverschijnsel.\n\nToch oordeelde Hans het niet voorzichtig om den nacht door te brengen\nop de zijden van den kegel. Wij klommen dus zigzagsgewijze hooger;\nvoor de vijftien honderd voet, die wij nog moesten afleggen, hadden\nwij bijna vijf uur noodig; de omwegen, draaiingen en rugwaartsche\nbewegingen waren minstens drie mijl lang. Ik kon niet langer, ik\nbezweek van koude en honger. De eenigszins verdunde lucht was niet\ntoereikende voor mijne ademhaling.\n\nEindelijk werd te elf uur in de dichtste duisternis de top van den\nSneffels bereikt, en voor ik eene schuilplaats ging zoeken in het\ninwendige van den krater, had ik tijd om \"de middernachtszon\" op\nhet laagste punt harer baan te zien, terwijl zij hare bleeke stralen\nwierp op het slapende eiland onder mijne voeten.\n\n\n\nHOOFDSTUK XVI\n\n\n          Prachtig uitzicht van den Sneffels.--In verrukking.--Naar den\n          krater.--De vervloekte naam.--Geen zon, geen schaduw.--Lidenbrock\n          wanhopig.--De Scartaris geeft schaduw.\n\n\nHet avondeten was spoedig afgeloopen en de kleine troep legde zich\nzoo goed mogelijk te rusten. De ligplaats was hard, de dekking\nbeduidde niet veel, de toestand was zeer hachelijk op eene hoogte\nvan vijf duizend voet boven den spiegel der zee. Toch sliep ik dezen\nnacht zeer rustig, die een der beste was, welke ik sinds lang had\ndoorgebracht. Zelfs droomde ik niet eens.\n\nDen volgenden morgen werden wij, half bevroren door de zeer scherpe\nlucht, wakker door de stralen eener heldere zon. Ik verliet mijn\nbed van graniet en ging mij verlustigen in het heerlijke schouwspel,\ndat zich aan mijn oog vertoonde.\n\nIk bevond mij op eene der beide pieken van den Sneffels, de\nzuidelijke. Van daar had ik het gezicht op het grootste gedeelte\ndes eilands; het gezichtsbedrog, dat aan alle aanzienlijke hoogten\neigen is, deed zijne oevers rijzen, terwijl het binnenland scheen te\ndalen. Men zou gezegd hebben, dat eene kaart in relief van Helbesmer\naan mijne voeten lag uitgespreid; ik zag de diepe dalen elkander in\nalle richtingen kruisen, de afgronden zich als putten voordoen, de\nmeren in vijvers, de rivieren in beken veranderen. Ter rechterzijde\nvolgden de tallooze gletschers en de menigvuldige pieken op elkander,\nwaarvan eenige een vederbos van lichte rookwolkjes schenen te\ndragen. De golven dezer eindelooze bergen, die schenen te schuimen\ndoor hunne sneeuwlagen, deden mij denken aan de oppervlakte eener\nonstuimige zee. Wendde ik mij naar het westen, dan breidde daar de\noceaan zich uit in zijn volle pracht, als ware hij eene voortzetting\ndier gekroesde toppen. Mijn oog kon nauwelijks onderscheiden, waar\nde aarde eindigde en de golven begonnen.\n\nIk verzonk in die begoochelende geestverrukking, welke de hooge toppen\nverwekken, en ditmaal zonder duizelig te worden; want ik geraakte\neindelijk gewoon aan dat zien uit de hoogte. Mijne verblinde oogen\nbaadden zich in de doorschijnende uitstraling van het zonnelicht. Ik\nvergat, wie ik was, waar ik was, om het leven der elfen en sylphen,\nde denkbeeldige bewoners der scandinavische fabelleer, te doorleven;\nik zwelgde het wellustig genot van mijne hooge standplaats met volle\nteugen in, zonder te denken aan de afgronden, waarin mijn noodlot mij\nbinnen kort zou storten. Maar ik werd tot bewustheid der werkelijkheid\nteruggevoerd door de komst van den professor en van Hans, die zich\nop den top van de piek bij mij voegden.\n\nMijn oom keerde zich naar het westen en wees mij met de hand een\nlichten damp, een nevel, eene flauwe schemering van land boven de\nwaterlijn.\n\n\"Groenland,\" sprak hij.\n\n\"Groenland?\" riep ik uit.\n\n\"Ja, wij zijn er geen vijf en dertig uur van daan en als het dooit,\nkomen de ijsberen op de ijsschotsen uit het noorden tot op IJsland\ntoe. Maar dat hindert ons niet. Wij zijn op den top van den Sneffels;\nhier zijn twee pieken, de eene ten zuiden, de andere ten noorden. Hans\nzal ons zeggen, welken naam de IJslanders geven aan die, waarop wij\nons thans bevinden.\"\n\nToen de vraag duidelijk gesteld was, antwoordde de jager:\n\n\"Scartaris.\"\n\nMijn oom wierp mij een zegepralenden blik toe.\n\n\"Naar den krater!\" zeide hij.\n\nDe krater van den Sneffels had de gedaante van een omgekeerden kegel,\nwelks opening een half uur in middellijn kon wezen. Zijne diepte\nschatte ik op ongeveer twee duizend voet. Men kan licht oordeelen\nover den toestand van zulk een ontvanger, als hij gevuld werd met\ndonder en vlammen. Het grondvlak van den trechter kon niet meer dan\nvijfhonderd voet omtrek hebben, zoodat zijne vrij zachte hellingen\nde nederdaling gemakkelijk maakten. Onwillekeurig vergeleek ik dien\nkrater met eene verbazend groote en wijde donderbus en die vergelijking\nbeangstigde mij.\n\n\"In eene donderbus af te dalen,\" dacht ik, \"die misschien geladen is\nen bij den geringsten schok kan losbranden, is het werk van gekken.\"\n\nMaar ik kon niet meer terug. Hans stelde zich met een onverschillig\ngelaat weder aan het hoofd der troep. Ik volgde hem zonder een woord\nte spreken.\n\nTen einde de afdaling gemakkelijk te maken beschreef Hans binnen in\nden kegel zeer uitgestrekte ellipsen; wij moesten over uitgebraakte\nsteenen loopen, waarvan eenige, door de dreuning van hun steunpunt\nberoofd, telkens opspringende op den bodem van den afgrond vielen. Hun\nval verwekte zeer helder klinkende, telkens herhaalde echo's.\n\nZekere gedeelten des kegels vormden inwendige gletschers; dan ging Hans\nslechts met de uiterste behoedzaamheid voort, terwijl hij gedurig den\ngrond met zijn met ijzer beslagen stok peilde om er de scheuren in te\nontdekken. Op sommige twijfelachtige punten werd het noodzakelijk om\nons met een lang touw aan elkander te binden, opdat hij, wiens voet\nsoms mocht uitglijden, vastgehouden werd door zijne makkers. Deze\nvastbinding was een maatregel van voorzichtigheid, maar sloot alle\ngevaar nog niet uit.\n\nEvenwel werd de weg, ondanks de moeielijkheden van de afdaling langs\nhellingen, die de gids niet kende, zonder ongelukken afgelegd; alleen\nontglipte een pak aan de handen van een IJslander en ging regelrecht\nnaar den bodem van den afgrond.\n\nTe twaalf uur waren wij aangekomen. Ik hief het hoofd op en bespeurde\nde bovenste opening van den kegel, waardoor een gedeelte van den\nhemel zichtbaar werd, welks omtrek zeer verkleind maar bijna zuiver\nwas. Op een punt slechts teekende de piek van den Scartaris zich af,\ndie in de eindelooze ruimte zich verloor.\n\nOp den bodem van den krater openden zich drie schoorsteenen, waardoor\nde hoofdhaard bij eene uitbarsting van den Sneffels zijne lava en\ndampen uitbraakte. Elk dezer schoorsteenen had omtrent honderd voet\nmiddellijn. Zij gaapten onder onze voeten. Ik had de kracht niet om\ner in te zien. Professor Lidenbrock had hun stand snel onderzocht,\nhij hijgde, liep van den een naar den anderen, gebaren makende en\nallerlei onverstaanbare woorden uitende. Hans en zijne makkers, op\nbrokken lava zittende, zagen het aan en hielden hem zeker voor een gek.\n\nEensklaps schreeuwde mijn oom luidkeels; ik dacht, dat de grond onder\nhem wegzonk en hij in een der drie afgronden viel. Maar neen. Ik zag\nhem met wijd uitgestrekte armen en de beenen ver van elkander voor\neen granietblok staan, dat in het middelpunt van den krater lag, als\neen verbazend voetstuk bestemd voor het standbeeld van een Pluto. Hij\nstond in de houding van een ontsteld mensch, maar wiens ontsteltenis\nweldra plaats maakte voor eene dwaze vreugde.\n\n\"Axel, Axel!\" riep hij, \"kom eens hier, kom eens hier!\"\n\nIk snelde heen. Hans noch de IJslanders bewogen zich.\n\n\"Zie eens!\" zeide mij de professor.\n\nEn zoo al niet in zijne vreugde, dan toch in zijne verbazing deelende,\nlas ik op de westzijde van het blok in runische, door den tijd half\nuitgewischte letters, dezen duizendmaal vervloekten naam:\n\n[AFBEELDING]\n\n\"Arne Saknussemm!\" riep mijn oom, \"kunt gij nu nog twijfelen?\" Ik\nantwoordde niets en keerde geheel ontzet naar mijne bank van lava\nterug. Dit tastbare bewijs verpletterde mij.\n\nHoe lang ik zoo in mijne gepeinzen verdiept bleef, weet ik niet. Al\nwat ik weet is, dat ik, toen ik mijn hoofd ophief, mijn oom en Hans\nalleen in den krater zag. De IJslanders waren weggezonden en nu\ndaalden zij weder langs de buitenste hellingen van den Sneffels af\nom naar Stapi terug te keeren.\n\nHans sliep gerust aan den voet eener rots op een lavastroom, waarin\nhij eene soort van slaapplaats had gemaakt, mijn oom liep op den\nbodem van den krater rond, gelijk een wild dier in den kuil van\neen jager. Ik had lust noch kracht om op te staan en een voorbeeld\nnemende aan den gids, gaf ik mij over aan eene pijnlijke slaperigheid,\ntelkens mij verbeeldende gerommel te hooren of schokken in de zijden\nvan den berg te gevoelen.\n\nZoo verliep deze eerste nacht op den bodem des kraters.\n\nDen volgenden dag hing eene grauwe, bewolkte en zware lucht op den top\ndes kegels. Ik bespeurde dit minder aan de duisternis in den afgrond,\ndan aan den toorn, die mijn oom beving.\n\nIk begreep er de reden van en eene straal van hoop verhelderde mijn\nhart. Ziehier waarom.\n\nVan de drie wegen, die voor ons openstonden, was er slechts een door\nSaknussemm gevolgd. Naar het zeggen van den ijslandschen geleerde\nkon men hem herkennen aan deze in het geheimschrift aangeduide\nbijzonderheid, dat de schaduw van den Scartarus zijn rand in de\nlaatste dagen der maand Juni raakte.\n\nMen kan inderdaad deze scherpgepunte piek beschouwen als de staaf\nvan een ontzaglijken zonnewijzer, wiens schaduw op een gegeven dag\nden weg naar het middelpunt van den aardbol aanwees.\n\nBleef nu de zon weg, dan was er geene schaduw en bij gevolg geene\naanwijzing. Wij hadden den 25sten Juni. Bleef de lucht zes dagen\nachtereen betrokken, dan moest de waarneming tot een ander jaar\nuitgesteld worden.\n\nIk waag het niet om den machteloozen toorn van professor Lidenbrock\nte schilderen. De dag verstreek, en geene schaduw viel op den bodem\ndes kraters. Hans week niet van zijne plaats; toch moest hij zich\nwel afvragen, waarop wij wel wachtten, als hij zich ten minste iets\nafvroeg! Mijn oom sprak mij geen enkelen keer aan. Zijne bestendig\nnaar den hemel gewende blikken verloren zich in het grauwe en mistige\nverschiet.\n\nDen 26sten was er nog niets te zien. Eene regenbui met hagel vermengd\nviel den ganschen dag. Hans bouwde eene hut van brokken lava. Ik vond\ner een zeker genoegen in om met het oog de duizenden watervallen op\nde zijden van den kegel, wier oorverdoovend gemurmel door iederen\nsteen versterkt werd, te volgen.\n\nMijn oom kon zich niet langer inhouden. Een geduldiger man zelfs zou\ndan ook razend geworden zijn; want dit mocht wel heeten in de haven\nschipbreuk lijden.\n\nMaar de hemel vermengt steeds groote vreugde met groote smarten en\nhad voor professor Lidenbrock eene voldoening weggelegd, die zijne\nwanhopend makende verveling evenaarde.\n\nDen volgenden dag was de lucht nog betrokken, maar Zondag, den 28sten\nJuni, op twee na den laatsten dag der maand, kwam er met de verandering\nvan maan ook verandering van weder. De zon goot hare stralen met volle\nstroomen in den krater. Ieder bergje, iedere rots, iedere steen,\niedere oneffenheid deelde in hare weldadige uitstrooming en wierp\noogenblikkelijk zijne schaduw op den grond. Onder allen teekende die\nvan den Scartaris zich af als een kam en begon onmerkbaar met het\nlichtgevende hemellichaam te draaien.\n\nMijn oom draaide mede.\n\nTen twaalf uur, toen zij het kortste was, raakte zij eventjes den\nkant van den middelsten schoorsteen.\n\n\"Daar is het!\" riep de professor, \"daar is het! Naar het middelpunt\nvan den aardbol!\" voegde hij er in het deensch bij.\n\nIk zag Hans aan.\n\n\"Foruet!\" sprak de gids heel bedaard.\n\n\"Vooruit!\" herhaalde mijn oom.\n\nHet was een uur en dertien minuten na den middag.\n\n\n\nHOOFDSTUK XVII\n\n\n          Naar den afgrond.--De theorie van Davy bevestigd.--Geen\n          inwendige warmte.--Op den bodem van den krater.\n\n\nDe wezenlijke reis begon. Tot nu toe waren de vermoeienissen erger\ngeweest dan de moeielijkheden; van nu af aan schoten dezen inderdaad\nonder onze schreden uit den grond op.\n\nIk had nog geen blik geworpen in dien onpeilbaren put, waarin ik zou\nafdalen. Het oogenblik was gekomen, ik kon nog of aan de onderneming\ndeelnemen of mij er aan onttrekken. Maar ik schaamde mij voor den\njager om achteruit te treden. Hans ondernam het waagstuk zoo gerust,\nmet zulk eene onverschilligheid, zulk eene volkomene onbezorgdheid\nvoor alle gevaar, dat ik reeds bloosde alleen bij de gedachte, dat\nik minder moedig zou zijn dan hij. Ware ik alleen geweest, dan zou\nik nog eens de reeks gewichtige gronden geopperd hebben; maar in\ntegenwoordigheid van den gids zweeg ik; eene mijner herinneringen\nvloog naar mijn lief meisje en ik naderde den middelsten schoorsteen.\n\nIk heb reeds gezegd, dat hij honderd voet in middellijn of drie\nhonderd voet in omtrek mat. Ik bukte over eene overhangende rots\nen zag naar beneden; mijne haren rezen te berge. Het gevoel van het\nledige maakte zich van mij meester. Ik voelde het zwaartepunt zich\nin mij verplaatsen en de duizeligheid als dronkenschap naar mijn\nhoofd stijgen. Niets bedwelmt meer dan die aantrekkingskracht van\nden afgrond. Ik was op het punt van te vallen. Eene hand hield mij\ntegen: die van Hans. Zeker had ik nog niet genoeg les genomen in het\nnederzien in den afgrond op de Frelsers-Kirk te Kopenhagen.\n\nAl had ik maar even mijne blikken in dien put laten vallen, nochtans\nhad ik mij vergewist van zijne inrichting. Zijne bijna loodrechte\nwanden leverden wel talrijke uitstekende punten op, die de nederdaling\ngemakkelijk konden maken; maar ontbrak al de trap niet, de leuning\nwel. Een touw, aan de opening vastgemaakt, zou toereikende geweest\nzijn om ons te steunen; maar hoe moest het losgemaakt worden, als\nwij beneden waren gekomen?\n\nMijn oom gebruikte een zeer eenvoudig middel om dit bezwaar uit\nden weg te ruimen. Hij ontrolde een touw zoo dik als een duim en\nter lengte van vier honderd voet; hij vierde er eerst de helft van,\ndraaide het toen om een uitstekend brok lava en wierp de andere helft\nin den schoorsteen. Ieder onzer kon nu nederdalen, de beide helften\nvan het touw, dat niet losraken kon, in de hand houdende; waren wij\neerst maar twee honderd voet gedaald, dan zou niets gemakkelijker zijn\ndan het naar ons toe te halen door het eene einde los te laten en aan\nhet andere te trekken. Vervolgens herhaalde men die bewerking slechts\n\"usque ad infinitum\".\n\nNadat die toebereidselen afgeloopen waren, zeide mijn oom: \"Nu zullen\nwij ons met de bagage bezighouden; wij zullen ze in drie pakken\nverdeelen en ieder onzer zal er een op zijn rug binden; ik spreek\nalleen van de breekbare voorwerpen.\"\n\nDe stoutmoedige professor plaatste ons blijkbaar niet in deze laatste\nafdeeling.\n\n\"Hans,\" hernam hij, \"zal zich belasten met de werktuigen en een\ngedeelte der levensmiddelen; gij, Axel! met een ander derde deel\nder levensmiddelen en met de wapenen; ik, met het overschot der\nlevensmiddelen en met de breekbare werktuigen.\"\n\n\"Maar,\" zeide ik, \"wie zal zich belasten met het naar beneden brengen\nder kleederen en van die massa touwen en ladders?\"\n\n\"Die zullen wel alleen beneden komen.\"\n\n\"Hoe dan?\" vroeg ik zeer verwonderd.\n\n\"Dat zult gij zien.\"\n\nMijn oom wendde gaarne groote middelen aan en deed dat zonder\naarzelen. Op zijn bevel maakte Hans een pak van de stevigste voorwerpen\nen wierp het, behoorlijk vastgebonden, heel eenvoudig in de diepte.\n\nIk hoorde het heldere geraas voortgebracht door de verplaatsing der\nluchtlagen. Over den afgrond gebogen volgde mijn oom met een tevreden\ngezicht de nederdaling zijner bagage en stond eerst op, toen hij ze\nuit het oog had verloren.\n\n\"Goed!\" sprak hij. \"Nu is het onze beurt.\"\n\nIk vraag iederen onpartijdige, of het mogelijk was zulke woorden\nzonder siddering aan te hooren!\n\nDe professor nam het pak met de werktuigen op den rug, Hans dat met\nde gereedschappen en ik dat met de wapenen. De afdaling had in de\nvolgende orde plaats: Hans, mijn oom en ik. Zij geschiedde in de\ndiepste stilte, alleen afgebroken door den val der rotsblokken,\ndie in de diepte rolden.\n\nIk liet mij om zoo te zeggen afglijden, met de eene hand het dubbele\ntouw zenuwachtig omklemmende, en mij, met behulp van mijn stok, met\nde andere van den wand afstootende. Eene gedachte slechts bezielde\nmij. Ik vreesde, dat het steunpunt ons mocht ontzinken. Dit touw scheen\nmij zwak genoeg toe om de zwaarte van drie menschen te dragen. Ik\nbediende er mij zoo min mogelijk van, allerlei bewegingen makende\nom in evenwicht te blijven op de trappen van lava, die mijn voet,\nals waren zij eene hand, trachtte te grijpen.\n\nToen eene dezer treden onder de voeten in beweging raakte, zeide Hans\nmet eene rustige stem:\n\n\"Gif akt!\"\n\n\"Geef acht!\" herhaalde mijn oom.\n\nNa een half uur kwamen wij op de oppervlakte van een rotsblok, dat\ndiep in den wand van den schoorsteen drong.\n\nHans trok aan een der einden van het touw; het andere verhief zich in\nde lucht; na over de hoogste rots heengegaan te zijn viel het weder,\nbrokken steen en lava losrukkende, eene soort van regen of liever\nvan zeer gevaarlijken hagel.\n\nToen ik mij over den rand van ons klein vlak henen boog, bemerkte ik,\ndat de bodem van het gat nog onzichtbaar was.\n\nDe reis langs het touw begon op nieuw, en een half uur later waren\nwij weder twee honderd voet lager gekomen.\n\nIk weet niet, of de ijverigste geoloog het beproefd zou hebben om\ngedurende die afdaling den aard der gronden, die hem omringden, te\nonderzoeken. Ik althans bekommerde mij er niet om; of zij pliocenisch,\nmiocenisch of eocenisch waren, of zij tot de krijtvorming, tot\nde juragroep, de triasgroep, de permsche groep, de kolengroep,\nde devonische of de silurische vorming behoorden, dan wel of zij\noorspronkelijke lagen waren, dat alles hield mijne gedachten geenszins\nbezig. Maar de professor deed zonder twijfel zijne waarnemingen of\nmaakte zijne opmerkingen, want bij eene onzer halten zeide hij:\n\n\"Hoe lager ik kom, hoe meer vertrouwen ik krijg; de schikking dezer\nvulkanische gronden bevestigt ten volle de theorie van Davy. Wij zijn\nin het midden van oorspronkelijke gronden, waarin de scheikundige\nwerking heeft plaats gehad van de metalen, die bij de aanraking\nmet lucht en water ontvlamden; ik verwerp geheel het stelsel eener\ninwendige warmte; doch wij zullen zien.\"\n\nZoo kwam hij altijd tot hetzelfde besluit. Men begrijpt wel, dat ik\ngeen lust had om te redekavelen. Mijn stilzwijgen werd voor toestemming\ngehouden en de afdaling begon weder.\n\nNa verloop van drie uren zag ik nog niets van den bodem des\nschoorsteens. Toen ik het hoofd ophief, bemerkte ik, dat zijne opening\nduidelijk kleiner werd; zijne wanden raakten elkander bijna door\nhunne geringe helling. Het werd allengs donker.\n\nToch daalden wij nog altijd; het scheen mij toe, dat de van de wanden\nlosgeraakte steenen met een doffer geluid wegzonken en spoediger den\nbodem van den afgrond bereikten.\n\nDaar ik nauwkeurig acht gegeven had op onze bewegingen met het touw,\nkon ik eene juiste berekening maken van de bereikte diepte en den\nverloopen tijd.\n\nWij hadden nu veertien maal die beweging herhaald, die een half uur\nduurde. Dit bedroeg dus zeven uur, bovendien nog veertien kwart uur\nrust of drie en half uur. Wij waren te een uur vertrokken, dus moest\nhet nu elf uur zijn.\n\nWat de diepte betreft, die wij bereikt hadden, veertien maal de lengte\nvan het touw van twee honderd voet gaf twee duizend acht honderd voet.\n\nOp dit oogenblik deed de stem van Hans zich hooren, die \"halt!\" riep.\n\nIk hield op, juist toen mijne voeten bijna het hoofd van mijn oom\naanraakten.\n\n\"Wij zijn er!\" zeide deze.\n\n\"Waar?\" vraagde ik, terwijl ik mij naast hem liet afglijden.\n\n\"Op den bodem van den loodrechten schoorsteen.\"\n\n\"Is er dan geen andere uitgang?\"\n\n\"Jawel! ik zie zoo iets van een nauwen gang die schuinsrechts\nloopt. Morgen zullen wij het wel eens onderzoeken. Nu zullen wij\neerst eten en dan gaan slapen.\"\n\nHet was nog niet geheel donker. Wij openden den zak met levensmiddelen,\naten en legden ons, zoo goed als het ging, op een bed van steenen en\nlavabrokken neder. En toen ik op den rug liggende de oogen opende,\nbemerkte ik een schitterend punt aan het einde van de drie duizend\nvoet lange buis, die in een reusachtigen verrekijker veranderd was.\n\nHet was eene ster, die volstrekt niet flonkerde en die naar mijne\nberekening Beta van den kleinen Beer moest wezen.\n\nVervolgens viel ik in een gerusten slaap.\n\n\n\nHOOFDSTUK XVIII\n\n\n          Kalmte.--Begin der onderaardsche reis.--Schakeeringen der lava.\n\n\nDes morgens te acht uur deed een lichtstraal ons ontwaken. De\nduizende vlakken der lavawanden vingen hem op zijn voorbijgang op en\nverstrooiden hem als een regen van vonken.\n\nDit schijnsel was sterk genoeg om de omringende voorwerpen duidelijk\nte kunnen onderscheiden.\n\n\"Welnu, Axel! wat zegt gij er van?\" zeide mijn oom zich de handen\nwrijvende. \"Hebt gij ooit een rustiger nacht doorgebracht in ons huis\nin de Koningstraat? Hier wordt men niet gestoord door het geratel\nvan karren, door het geschreeuw der kooplieden, door het getier\nder schippers!\"\n\n\"Het is hier zeker heel rustig op den bodem van dezen put; maar die\nkalmte zelve heeft iets ontzettends.\"\n\n\"Komaan!\" riep mijn oom, \"als gij nu reeds bang zijt, wat zal het\ndan later zijn? Wij zijn nog geen duim diep in den schoot der aarde\ndoorgedrongen.\"\n\n\"Wat wilt gij daarmede zeggen?\"\n\n\"Ik wil zeggen, dat wij nog pas den bodem van het eiland hebben\nbereikt! Die lange, loodrechte buis, die uitloopt in den krater van\nden Sneffels, eindigt ten naasten bij gelijk met den spiegel der zee.\"\n\n\"Zijt gij daarvan verzekerd?\"\n\n\"Ongetwijfeld; raadpleeg den barometer, dan zult gij het zien.\"\n\nInderdaad was het kwik, dat gedurende onze nederdaling weder\nlangzamerhand in het werktuig gestegen was, op negen en twintig duim\nblijven staan.\n\n\"Gij ziet het,\" hernam de professor, \"wij hebben nog slechts\neene dampkringsdrukking, en ik verlang er vurig naar, dat de\nluchtdichtheidsmeter dezen barometer moet vervangen.\"\n\nDit werktuig zou ons dan ook nutteloos worden, zoodra de zwaarte der\nlucht hare drukking op den waterspiegel zou te boven gaan.\n\n\"Maar,\" zeide ik, \"staat het niet te vreezen, dat die gestadig\ntoenemende drukking hoogst lastig zal worden?\"\n\n\"Neen. Wij zullen langzaam dalen en onze longen zullen er\naan gewennen om eene meer samengeperste dampkringslucht in te\nademen. De luchtreizigers krijgen eindelijk gebrek aan lucht, als\nzij in de bovenste lagen komen; wij integendeel zullen misschien\nte veel hebben. Maar dat heb ik liever. Wij moeten geen oogenblik\nverliezen. Waar is het pak, dat ons in het binnenste van den berg\nis voorgegaan?\"\n\nIk herinnerde mij nu, dat wij het den vorigen avond te vergeefs\ngezocht hadden. Mijn oom ondervroeg Hans, die, na oplettend met zijne\njagersoogen rondgezien te hebben, antwoordde:\n\n\"Der huppe\"!\n\n\"Daar boven ons!\"\n\nInderdaad was het pak blijven hangen aan eene uitstekende rotspunt\nomtrent honderd voet boven ons hoofd. De vlugge IJslander begon\ndadelijk als eene kat te klauteren, en in eenige minuten was het pak\nbij ons.\n\n\"Nu,\" zeide mijn oom, \"zullen wij ontbijten; maar laten wij het doen\nals lieden, die wellicht een langen tocht moeten doen.\"\n\nDe beschuit en het gedroogde vleesch werden doorgespoeld met eene\nmondvol water en jenever.\n\nToen het ontbijt afgeloopen was, haalde mijn oom een aanteekenboekje\nvoor de waarnemingen bestemd uit den zak; hij nam achtereenvolgens\nzijne verschillende werktuigen en schreef de volgende gegevens op:\n\nMaandag 1 Juli. Tijdmeter: 8 uur 17 min. des morgens. Barometer:\n292 millimeter. Thermometer: 6 deg.. Windrichting: O.Z.O.\n\nDeze laatste waarneming had betrekking op de donkere galerij en werd\ndoor het kompas aangegeven.\n\n\"Nu eerst, Axel!\" riep de professor met geestdrift uit, \"nu eerst\ngaan wij wezenlijk in den schoot der aarde doordringen. Dit is het\njuiste oogenblik van het begin onzer reis.\"\n\nToen hij dit gezegd had, nam mijn oom met de eene hand den aan zijn\nhals hangenden toestel van Ruhmkorff, met de andere bracht hij den\nelectrischen stroom in verbinding met de slang der lantaarn en een\nvrij helder licht verdreef de duisternis der galerij.\n\nHans droeg den tweeden toestel, die ook in werking werd gebracht. Deze\nvernuftige toepassing der electriciteit stelde ons in staat om lang\nvoort te gaan, terwijl wij een kunstmatigen dag schiepen, zelfs in\nhet midden der meest ontvlambare gassen.\n\n\"Voorwaarts!\" sprak mijn oom.\n\nIeder nam zijn pak weder op. Hans belastte zich bovendien met de zorg\nom het pak met de touwen en de kleederen voor zich uit te rollen, en\nzoo traden wij de galerij binnen, waarbij ik de achterhoede uitmaakte.\n\nOp het punt zijnde mij in dien donkeren gang te begeven, hief ik\nnog eens het hoofd op, en bemerkte voor de laatste maal door het\ngezichtsveld der verbazende buis den hemel van IJsland, \"dat ik nooit\nzou wederzien.\"\n\nTijdens de laatste uitbarsting van 1229 had de lava zich een weg\ndoor dien tunnel gebaand. Zij overdekte hem inwendig met eene dikke\nen glimmende korst; het electrieke licht werd er door teruggekaatst\nmet honderdvoudige dichtheid.\n\nDe weg leverde geene andere moeielijkheid op dan deze, dat men zorgen\nmoest om niet te schielijk af te glijden van eene helling, die een\nhoek van omstreeks vijf en veertig graden maakte; gelukkig vervingen\neenige holten en hoogten de plaats van treden, en behoefden wij slechts\nte dalen, terwijl wij onze bagage met lange touwen voorttrokken.\n\nMaar wat ons tot treden diende, werd aan de andere wanden dropsteen;\nde op sommige plaatsen poreuse lava vertoonde kleine ronde belletjes;\nondoorschijnende kwartskristallen, versierd met heldere waterdroppels\nen als lichtstroomen aan het gewelf hangende, schenen, toen wij er\nvoorbijgingen, aangestoken te worden. Men zou gezegd hebben, dat de\ngeesten van den afgrond hun paleis verlichtten om de aardsche gasten\nte ontvangen.\n\n\"Dat is prachtig!\" riep ik onwillekeurig uit. \"Welk een tooneel,\noom! Bewondert gij ook die schakeeringen der lava niet, die met\nonmerkbare overgangen van bruinrood tot lichtgeel gaan? En die\nkristallen, die zich als lichtende bollen voordoen?\"\n\n\"Zoo! ziet gij het eindelijk ook, Axel?\" antwoordde mijn\noom. \"Zoo! vindt gij dat heerlijk, mijn jongen? Gij zult nog wel wat\nanders zien, hoop ik. Vooruit maar, vooruit maar!\"\n\nHij had met meer grond kunnen zeggen: \"glijd wat aan!\" want wij\nlieten ons zonder eenige inspanning van de glooiing afzakken. Dat\nwas het \"facilis descensus Averni,\" van Virgilius. Het kompas, dat ik\ngedurig raadpleegde, wees onveranderlijk eene zuidoostelijke richting\naan. Deze lavastroom week ter rechter- noch ter linkerzijde af. Hij\nhad de onbuigzaamheid der rechte lijn.\n\nToch nam de warmte niet merkbaar toe, hetgeen de theorie van Davy\nbevestigde, en meer dan eens raadpleegde ik met verwondering den\nthermometer.\n\nTwee uur na ons vertrek wees hij nog slechts 10 deg., d.i. eene\nvermeerdering van 4 deg.. Dit gaf mij recht om te denken, dat wij meer\nin eene waterpasse dan in eene loodrechte richting daalden. Niets\nwas overigens gemakkelijker dan de bereikte diepte met juistheid te\nweten. De professor mat nauwkeurig de hoeken van de afwijking en de\nhelling van den weg, maar hij hield de uitkomst zijner waarnemingen\nvoor zich.\n\nOmstreeks acht uur des avonds gaf hij sein om stil te houden. Hans ging\nterstond zitten; de lampen werden aan eene uitstekende punt van de\nlava opgehangen. Wij waren in eene soort van hol, waarin geen gebrek\naan lucht was; integendeel, van tijd tot tijd kwam er een windje tot\nons. Door welke oorzaak werd dit teweeggebracht? Aan welke beweging\nvan den dampkring moest zijn ontstaan worden toegeschreven? Dit\nvraagstuk trachtte ik op dit oogenblik niet eens op te lossen: honger\nen vermoeidheid maakten het mij onmogelijk om te redeneeren. Eene\nnederdaling van zeven uur kan niet volbracht worden zonder groot\nverlies van kracht. Ik was uitgeput. Tot mijne vreugde hoorde ik daarom\nhet woord \"halt!\" Hans legde eenigen voorraad op een blok lava en ieder\nat met smaak. Een ding echter verontrustte mij: onze watervoorraad\nwas tot de helft verminderd. Mijn oom rekende op de onderaardsche\nbronnen om hem weder aan te vullen; maar tot nu toe ontbraken zij\ngeheel. Ik kon niet nalaten zijne aandacht op dit punt te vestigen.\n\n\"Verwondert u dat gemis van bronnen?\" zeide hij.\n\n\"Zonder twijfel! het verontrust mij zelfs; wij hebben nog maar voor\nvijf dagen water.\"\n\n\"Wees gerust, Axel! ik sta u borg dat wij water zullen vinden, zelfs\nmeer dan ons lief is.\"\n\n\"Wanneer?\"\n\n\"Als wij buiten deze lavakorst zijn. Hoe wilt gij, dat er bronnen\nuit deze wanden zullen vloeien?\"\n\n\"Maar misschien strekt deze bedding zich tot eene aanmerkelijke diepte\nuit. Mij dunkt, dat wij nog niet veel afstand in eene loodrechte\nrichting hebben afgelegd.\"\n\n\"Wat brengt u op die gedachte?\"\n\n\"Wel, als wij diep onder de aardschors waren, moest het veel heeter\nzijn.\"\n\n\"Volgens uw stelsel althans,\" antwoordde mijn oom; \"maar hoe staat\nde thermometer?\"\n\n\"Nauwelijks vijftien graad, hetgeen eene vermeerdering van nog geen\nnegen graad sedert ons vertrek bedraagt.\"\n\n\"Welnu! besluit dan zelf.\"\n\n\"Ziehier mijn besluit. Volgens de nauwkeurigste waarnemingen bedraagt\nde vermeerdering der warmte in het binnenste van den aardbol een\ngraad op de honderd voet. Maar plaatselijke omstandigheden kunnen\ndit cijfer wijzigen. Zoo heeft men te Jakutsk in Siberie opgemerkt,\ndat de vermeerdering van een graad plaats heeft bij iedere zes en\ndertig voet, hetgeen zekerlijk afhangt van het geleidend vermogen der\nsteenrotsen. Ik voeg hier nog bij, dat men in de nabijheid van een\nuitgebranden vulkaan en door het gneis heen opgemerkt heeft, dat de\nverhooging van den warmtegraad slechts op de honderd vijf en twintig\nvoet een graad bedroeg. Wij zullen deze laatste veronderstelling als\nde gunstigste eens aannemen en dan berekenen.\"\n\n\"Bereken maar, mijn jongen!\"\n\n\"Niets is gemakkelijker,\" zeide ik, terwijl ik de cijfers in mijn\naanteekenboekje schreef, \"Negen maal honderd vijf en twintig voet\ngeeft elf honderd vijf en twintig voet diepte.\"\n\n\"Dat komt juist uit.\"\n\n\"Welnu?\"\n\n\"Welnu! volgens mijne waarnemingen zijn wij tien duizend voet onder\nden spiegel der zee.\"\n\n\"Is het mogelijk?\"\n\n\"Ja! of de cijfers zijn geen cijfers meer!\"\n\nDe berekeningen des professors waren nauwkeurig; wij waren reeds zes\nduizend voet beneden de grootste diepten, die de mensch nog bereikt\nheeft, zooals de mijnen van Kitz-Bahl in Tyrol en die van Wuttemberg\nin Boheme.\n\nDe warmte, die op deze plaats een en tachtig graad had moeten bedragen,\nsteeg nauwelijks tot vijftien. Dit gaf stof tot denken.\n\n\n\nHOOFDSTUK XIX\n\n\n          De kruisweg.--Vermoeienis van Axel.--Klimmen of dalen?--Naar\n          boven, naar Graeuben--Dreigend watergebrek.\n\n\nDen volgenden dag, Dinsdag den 30sten Juni te zes uur, hervatten wij\nonze nederdaling.\n\nWij volgden steeds de lavagalerij, een echt natuurlijk hellend vlak,\neven zacht glooiend als die hellende vlakken, die in sommige oude\nhuizen nog tot trap dienen. Zoo bleef het tot zeventien minuten\nover twaalven, het oogenblik waarop wij Hans inhaalden, die was\nblijven staan.\n\n\"Kom aan!\" riep mijn oom, \"wij zijn aan het einde des schoorsteens\ngekomen.\"\n\nIk zag rond; wij waren in het middelpunt van een kruisweg, waarop twee\ndonkere en smalle wegen uitliepen. Welken moesten wij inslaan? Dat\nwas een punt van bezwaar.\n\nToch wilde mijn oom den schijn niet hebben voor den gids en mij,\nalsof hij aarzelde; hij wees den oostelijken tunnel aan, en weldra\nwaren wij met ons drieen er in verdwenen.\n\nAan eene aarzeling voor dien dubbelen weg zou ook nooit een einde\ngekomen zijn, want geen enkel kenteeken kon de keus op den een of\nden anderen doen vallen; men moest het geheel aan het toeval overlaten.\n\nDe helling dezer nieuwe galerij was bijna onmerkbaar en hare indeeling\nzeer ongelijk; soms vertoonde zich, voor ons uit, eene rij van bogen\ngelijk de zijbeuken eener gothische hoofdkerk; de kunstenaars van de\nmiddeleeuwen hadden daar al de vormen van dien kerkelijken bouwtrant\nkunnen bestudeeren, die uit den kruisboog is ontstaan. Eene mijl\nverder moesten wij het hoofd bukken onder de gedrukte bogen van den\nromeinschen bouwstijl, en dikke pilaren, in het massieve gesteente\ndringende, bogen onder het gewicht der gewelven. Hier en daar maakte\ndeze bouworde plaats voor een lagen onderbouw, die op het werk der\nbevers geleek, en moesten wij door enge gangen voortkruipen.\n\nDe warmte bleef draaglijk. Onwillekeurig dacht ik er aan, hoe heet het\nwel zou zijn, als de lava, door den Sneffels uitgebraakt, door dezen\nnu zoo stillen weg stroomde. Ik stelde mij voor, hoe de stroomen vuur\nbraken op de hoeken der galerij en hoe de buitensporig heete dampen\nop deze nauwe plek zich ophoopten!\n\n\"Als de oude vulkaan\", dacht ik, \"maar niet eene nieuwe gril krijgt.\"\n\nDeze overdenkingen deelde ik aan professor Lidenbrock niet mede; hij\nzou ze toch niet begrepen hebben. Hij dacht aan niets anders dan om\nvooruit te gaan. Hij liep, gleed, tuimelde zelfs met eene overtuiging,\ndie men in allen gevalle moest bewonderen.\n\nTe zes uur 's avonds, na eene niet zeer vermoeiende wandeling, waren\nwij twee uur gaans in eene zuidelijke richting verder, maar nauwelijks\neene kwartmijl dieper gekomen.\n\nMijn oom gaf het sein om te rusten. Wij aten zonder veel te praten\nen gingen slapen zonder veel na te denken.\n\nOnze beschikkingen voor den nacht waren zeer eenvoudig: al het\nbeddegoed bestond uit eene reisdeken, waarin wij ons rolden. Wij hadden\ngeene koude noch een lastig bezoek te duchten. De reizigers, die zich\ndiep in de woestijnen van Afrika of in de wouden der nieuwe wereld\nwagen, zijn verplicht om ieder op zijne beurt elkander gedurende den\nslaap te bewaken; maar hier heerschten eene ongestoorde eenzaamheid\nen volkomene veiligheid. Wilden noch verscheurende dieren, geen enkele\nvan die kwaaddoende soorten, behoefden wij te vreezen.\n\nDen volgenden morgen werden wij frisch en opgeruimd wakker en\ngingen weder op weg over eene lavabaan gelijk den vorigen dag. Het\nwas onmogelijk om den aard der gronden, waar zij door heen liep,\nte onderkennen. In plaats dat de tunnel naar de ingewanden der aarde\nleidde, had hij veeleer eene neiging om geheel waterpas te worden. Ik\nmeende zelfs op te merken, dat hij weder naar de oppervlakte der\naarde steeg. Deze neiging werd des morgens omtrent tien uur zoo in\nhet oog loopend en bij gevolg zoo vermoeiend, dat ik verplicht was\nmijn tred te matigen.\n\n\"Wat scheelt er aan, Axel?\" zeide de professor ongeduldig.\n\n\"Wat er aan scheelt? dat ik niet verder kan\", antwoordde ik.\n\nHoe! na eene wandeling van drie uur over zulk een gemakkelijken weg.\"\n\n\"Ik ontken niet, dat hij gemakkelijk is, maar hij is hoogst vermoeiend\nook.\"\n\n\"Wat! en wij behoeven slechts te dalen!\"\n\n\"Te klimmen met uw welnemen!\"\n\n\"Te klimmen!\" zeide mijn oom, zijne schouders ophalende.\n\n\"Ongetwijfeld. Sedert een half uur is de helling veranderd en als\nwij zoo voortgaan, komen wij zeker op IJsland terug.\"\n\nDe professor schudde zijn hoofd als iemand, die niet overtuigd\nwil worden. Ik trachtte het gesprek weder aan te knoopen: maar hij\nantwoordde mij niet, en gaf het teeken tot het vertrek. Ik zag wel,\ndat zijn stilzwijgen niets anders was dan ingehouden kwaadheid.\n\nIk had intusschen mijn pak met nieuwen moed weder opgenomen en volgde\nsnel Hans, die door mijn oom werd voorgegaan. Ik wilde ongaarne\nachterblijven; mijne grootste zorg was mijne makkers niet uit het\noog te verliezen. Ik sidderde bij de gedachte van in de diepte van\ndezen doolhof te verdwalen.\n\nAl werd de stijgende weg ook moeielijker, zoo troostte ik mij daarmede,\ndat hij mij dichter bracht bij de oppervlakte der aarde en bij mijne\nlieve Graeuben. Dat was een aangenaam vooruitzicht, dat bij iederen\ntred bevestigd werd.\n\nTe twaalf uur veranderde het voorkomen van de wanden der galerij. Ik\nbemerkte het aan de verzwakking van het door de muren weerkaatste\nelectrische licht. Op de bekleeding met lava volgde onvermengde rots,\nbestaande uit hellende en dikwijls loodrecht hangende lagen. Wij\nwaren in het overgangstijdperk, de silurische vorming. [8]\n\n\"Het is duidelijk,\" riep ik, \"het bezinksel van het water heeft in\nhet tweede tijdperk der aarde dezen schiefer, dezen kalksteen en dezen\nzandsteen gevormd! Wij keeren den rug toe aan het massieve graniet! Wij\ngelijken op Hamburgers, die over Hanover naar Lubeck gaan!\"\n\nIk had mijne waarneming wel voor mij mogen houden. Maar mijne drift\nals geoloog won het van de voorzichtigheid en oom Lidenbrock hoorde\nmijne uitroepen.\n\n\"Wat scheelt u toch?\" zeide hij.\n\n\"Zie eens!\" antwoordde ik, hem de afwisseling van zand- en kalksteen\nen de eerste kenteekenen der leigronden wijzende.\n\n\"Welnu?\"\n\n\"Wij zijn in het tijdperk gekomen, waarin de eerste planten en dieren\nverschenen!\"\n\n\"Denkt gij dat?\"\n\n\"Zie, onderzoek, neem zelf waar!\"\n\nIk dwong den professor om met zijne lamp langs de wanden der galerij\nte gaan. Ik rekende op den een of anderen uitroep van hem. Maar in\nplaats daarvan sprak hij geen woord en vervolgde zijn weg.\n\nHad hij mij al dan niet begrepen? Wilde hij ten gevolge van zijne\neigenliefde als oom en geleerde niet erkennen, dat hij zich bedrogen\nhad in de keus van den oostelijken tunnel, of stond hij er op om dien\nweg tot het einde toe te onderzoeken? Het was duidelijk, dat wij den\nweg van de lava hadden verlaten en dat dit pad niet naar den haard\nvan den Sneffels kon leiden.\n\nToch vroeg ik mij af, of ik niet te veel gewicht hechtte aan deze\nverandering van grond. Bedroog ik mij niet? Gingen wij wezenlijk door\nsteenlagen, die zich boven het massieve graniet bevinden?\n\n\"Als ik gelijk heb,\" dacht ik, \"moet ik eenige overblijfselen van\nvoorwereldlijke planten vinden en dan zal hij de waarheid niet langer\nkunnen ontkennen. Ik wil zoeken.\"\n\nIk was nog geen honderd schreden verder of onbetwistbare bewijzen\nvertoonden zich aan mijn oog. Dat moest ook zoo wezen, want in\nhet silurische tijdvak bevatten de zeeen meer dan vijftien honderd\nplant- en diersoorten. Mijne aan den harden lavagrond gewende voeten\nbetraden eensklaps een uit overblijfselen van planten en schelpen\nbestaand stof. Op de wanden zag men duidelijk indrukken van zeewier\nen wolfsklauw; professor Lidenbrock kon zich er niet in vergissen,\nmaar hij sloot, denk ik, zijne oogen en ging met vasten tred voort.\n\nDit mocht wel heeten de stijfhoofdigheid tot het uiterste te\ndrijven. Ik kon het niet langer uithouden. Ik raapte eene ongeschondene\nschelp op, die toebehoord had aan een dier, dat bijna geleek op de\ntegenwoordige pissebed, voegde mij toen bij mijn oom en zeide:\n\n\"Zie eens!\"\n\n\"Welnu,\" antwoordde hij bedaard, \"dat is de schelp van een dier van\nde uitgestorven orde der Triboliten. Anders niet.\"\n\n\"Maar besluit gij daaruit niet?...\"\n\n\"Wat gij zelf er uit besluit? Ja zeker. Wij hebben de granietlaag en\nden weg der lava verlaten. Het is mogelijk, dat ik mij vergist heb;\nmaar ik zal niet zeker zijn van mijne dwaling voor ik het einde dezer\ngalerij bereikt heb.\"\n\n\"Gij hebt gelijk, dat gij zoo handelt, oom! en ik zou het zeer\ngoedkeuren, zoo wij geen hoe langer hoe dreigender gevaar te vreezen\nhadden.\"\n\n\"En dat is?\"\n\n\"Gebrek aan water.\"\n\n\"Welnu! dan zullen wij ons op rantsoen stellen, Axel!\"\n\n\n\nHOOFDSTUK XX\n\n\n          Grondgesteldheid.--Teleurgestelde hoop.--Steenkolen.--Oorsprong\n          der steenkolen.--Vergeefsche tocht.\n\n\nWij moesten ons inderdaad op rantsoen stellen. Onze voorraad kon nog\nmaar drie dagen duren. Dat zag ik des avonds, toen wij gingen eten. En,\ndroevig vooruitzicht! wij hadden weinig hoop eenige waterbron te\nontmoeten in deze gronden van het overgangstijdperk.\n\nDen geheelen dag door vertoonde de galerij voor ons uit hare\neindelooze kruisbogen. Wij liepen zonder bijna een woord te spreken. De\nstilzwijgendheid van Hans stak ons aan.\n\nDe weg klom niet meer, ten minste niet merkbaar, soms scheen hij\nzelfs te dalen. Maar deze niet zeer in het oog loopende neiging kon\nden professor niet gerust stellen, want de aard der lagen veranderde\nniet en het overgangstijdperk werd telkens duidelijker.\n\nHet electrische licht deed den schiefer, den kalksteen en de oude roode\nzandsteenen der wanden prachtig vonkelen; men zou gemeend hebben zich\nin eene geopende loopgraaf in het midden van Devonshire te bevinden,\ndat zijn naam aan deze soort van gronden gaf. Prachtige marmerblokken\nbekleedden de muren; sommige waren agaatkleurig grijs met witte grillig\nzich slingerende aderen, andere inkarnaatkleurig of geel met roode\nvlekken, verder zag men stalen van die donkerkleurige marmersoorten,\nwaartusschen de levendige verven van den kalksteen uitkwamen.\n\nDe meeste dezer marmerblokken vertoonden indruksels van voorwereldlijke\ndieren; maar sedert den vorigen avond had de schepping eene groote\nschrede voorwaarts gedaan. In plaats van de onvolkomene Trilobiten\nbemerkte ik overblijfsels eener volmaakte orde; o.a. Ganoiden [9] en\ndie Sauropteris, waarin het oog van den kenner der voorwereldlijke\norganische schepping de eerste vormen van het kruipende dier heeft\nweten te herkennen. De devonische zeeen werden bewoond door een groot\naantal dieren van die soort, die zij bij duizenden achterlieten op\nde rotsen der nieuwe vorming.\n\nHet werd stellig zeker, dat wij de ladder van het dierlijke leven,\nop wier hoogste sport de mensch staat, weder opklommen. Maar professor\nLidenbrock scheen er geen acht op te slaan.\n\nHij verwachtte twee dingen: of dat een loodrechte put zich onder\nzijne voeten opende en hem veroorloofde om weder te dalen, of dat\neen hinderpaal hem belette verder op dezen weg voort te gaan. Maar\nhet werd avond, zonder dat deze hoop vervuld werd.\n\nDes vrijdags, na een nacht waarin ik de kwellingen van den dorst\nbegon te gevoelen, drong onze kleine troep nog verder door op de\nkronkelpaden der galerij.\n\nNa een tocht van tien uur bemerkte ik, dat de weerschijn onzer\nlampen op de wanden sterk verminderde. Het marmer, de schiefer,\nde kalksteen, de zandsteen der muren maakten plaats vooreen donker\nen dof bekleedsel. Op een punt, waarop de tunnel zeer smal werd,\nleunde ik tegen den wand.\n\nToen ik mijne hand wegtrok, was zij pikzwart. Ik keek wat\nnauwkeuriger. Wij waren in eene kolenlaag.\n\n\"Een kolenmijn!\" riep ik uit.\n\n\"Een mijn zonder mijnwerkers\", antwoordde mijn oom.\n\n\"Wie weet?\"\n\n\"Ik weet het\", antwoordde mijn oom kortaf, \"en ik ben zeker dat deze\ngalerij niet door menschenhanden door deze kolenbeddingen gegraven\nis. Maar het komt er weinig op aan, of het al dan niet het werk der\nnatuur is. De tijd voor het avondeten is gekomen. Laten wij gaan eten.\"\n\nHans bereidde eenige spijzen. Ik at nauwelijks en dronk de weinige\ndroppelen water, die mijn rantsoen uitmaakten. De half gevulde\nwaterflesch van den gids was alles, wat er overbleef om den dorst\nvan drie menschen te stillen.\n\nNa hun maaltijd strekten mijne beide metgezellen zich op hunne\ndekens uit en vonden zij in den slaap een herstellingsmiddel voor\nhunne vermoeienissen. Ik echter kon niet en telde de uren tot den\nmorgenstond.\n\nOm zes uur des Zaterdags vertrokken wij weder. Twintig minuten later\nkwamen wij aan een uitgestrekt hol; ik zag nu in, dat de hand des\nmenschen deze kolenmijn niet bewerkt kon hebben; anders zouden de\ngewelven geschoord zijn, die nu slechts, als het ware, door een wonder\nbleven staan.\n\nDeze soort van spelonk was honderd voet breed en honderd vijftig voet\nhoog. De grond was met geweld vaneen gescheurd door eene onderaardsche\nschudding. De stevige aardschors, voor den een of anderen hevigen\nschok wijkende, was uit haar verband gerukt en had deze uitgestrekte\nledige ruimte achtergelaten, waarin aardbewoners voor de eerste\nmaal doordrongen.\n\nDe geheele geschiedenis der steenkolenvorming was op deze donkere\nwanden geschreven en een geoloog kon hare verschillende tijdperken\ner gemakkelijk op volgen. De kolenbeddingen waren gescheiden, door\nsamengedrukte lagen zandsteen of klei, en als het ware verpletterd\ndoor de bovenste lagen.\n\nIn den tijd van het bestaan der aarde, die de secundaire vorming\nvoorafging, bedekte de aarde zich met een verbazenden plantengroei,\ndie zijn ontstaan te danken had aan de dubbele werking eener\nkeerkringswarmte en eener bestendige vochtigheid. Eene zee van dampen\nomringde den geheelen aardbol en bedekte hem nog voor de stralen\nder zon.\n\nDaaruit leidt men af, dat de hooge warmtegraad niet voortkwam uit\ndezen nieuwen vuurhaard; misschien zelfs was de fakkel van den dag nog\nniet geschikt om hare schitterende rol te spelen. De \"luchtstreken\"\nbestonden nog niet, en eene verschroeiende hitte, die aan den evenaar\nen de polen gelijk was, heerschte over de geheele oppervlakte van\nden aardbol. Waaruit ontstond zij? Uit het binnenste van den bol.\n\nIn spijt van de theorien van professor Lidenbrock blaakte er een\ngeweldig vuur in de ingewanden van den langwerpig ronden bol; de\nwerking er van was voelbaar tot in de buitenste lagen der aardschors;\nde planten, van de weldadige uitstralingen der zon beroofd, gaven\nbloemen noch geuren, maar hare wortels putten een krachtig leven uit\nde brandende gronden der eerste dagen.\n\nEr waren weinig boomen, alleen kruidachtige planten, verbazende\ngrasgewassen, varens, wolfsklauwen, zegel- en sterrenplanten,\nzonderlinge familien, wier soorten toen bij duizenden geteld werden.\n\nAan dezen buitensporigen plantengroei heeft de steenkool juist haar\nontstaan te danken. De nog veerkrachtige aardschors gehoorzaamde aan\nde bewegingen der vloeibare massa, die zij bedekte. Daaruit ontstonden\ntalrijke scheuren en verzakkingen; de planten onder het water bedolven\nvormden allengs aanzienlijke ophoopingen.\n\nToen kwam de scheikundige werking der natuur tusschen beiden; op den\nbodem der zeeen werden de plantenmassaas eerst turf; later ondergingen\nzij door den invloed der gassen en door de hitte der gisting eene\nvolkomene verandering in delfstoffen.\n\nZoo ontstonden die onmetelijke kolenlagen, die zelfs na vele eeuwen\nnog niet uitgeput zullen zijn door het verbruik van alle volken.\n\nDeze gedachten rezen bij mij op, toen ik den steenkolen-rijkdom, in dit\ngedeelte der aarde opeengehoopt, beschouwde. Hij zal ongetwijfeld nooit\nbloot komen. De bewerking dezer diepe mijnen zou te aanzienlijke offers\neischen. Waartoe zou het vooreerst ook noodig zijn, daar de steenkool\nin vele landen, om zoo te zeggen, op de oppervlakte der aarde verspreid\nis? In den toestand waarin ik deze onaangeroerde lagen zag, zullen\nzij wellicht nog verkeeren, als het laatste uur der wereld slaat.\n\nIntusschen liepen wij door en ik alleen vergat de lengte van den\nweg om mij te verdiepen in mijne geologische overpeinzingen. De\nwarmtegraad bleef dezelfde, als toen onze weg door lava en schiefer\nleidde. Alleen werd mijn reukorgaan sterk geprikkeld door den geur van\nkoolwaterstofgas. Ik ontdekte terstond in deze galerij de aanwezigheid\nvan eene aanzienlijke hoeveelheid van die gevaarlijke luchtsoort,\nwaaraan de mijnwerkers den naam van \"grisou\" [10] gegeven hebben en\nwelker ontploffing zoo menigmaal ontzettende rampen heeft veroorzaakt.\n\nGelukkig werden wij verlicht door de vernuftige toestellen van\nRuhmkorff. Zoo wij bij ongeluk deze galerij onvoorzichtig onderzocht\nhadden met toortsen in de hand, dan zou eene verschrikkelijke\nontploffing een einde hebben gemaakt aan de reis, door de reizigers\nte vernietigen.\n\nDit uitstapje in de kolenmijn duurde tot den avond. Mijn oom bedwong\nmet moeite het ongeduld, dat de waterpasse richting van den weg hem\nveroorzaakte. De op een afstand van twintig schreden ondoordringbare\nduisternis belette de lengte van de galerij te schatten, en ik begon\nreeds te denken, dat er geen einde aan zou komen, toen wij onverwacht,\nte zes uur, voor een muur stonden. Rechts, links, omhoog, omlaag,\nnergens was een uitgang. Wij waren aan het einde eener blinde straat.\n\n\"Welnu, des te beter!\" riep mijn oom, \"nu weet ik ten minste, waaraan\nik mij te houden heb. Wij zijn niet op den weg van Saknussemm, en er\nschiet ons niets anders over dan terug te keeren. Wij zullen een nacht\nrust nemen en binnen drie dagen zullen wij het punt bereikt hebben,\nwaar de twee galerijen zich scheiden!\"\n\n\"Ja\", zeide ik, \"als wij er de kracht toe hebben!\"\n\n\"En waarom niet?\"\n\n\"Omdat morgen al het water op zal zijn.\"\n\n\"En zal de moed u dan begeven?\" sprak de professor, mij met een\nstrengen blik aanziende.\n\nIk durfde hem niet antwoorden.\n\n\n\nHOOFDSTUK XXI\n\n\n          Gemoedsgesteldheid.--Opoffering van den professor.--Spanning.\n          --Columbus nagevolgd.\n\n\nDen volgenden morgen zeer vroeg vertrokken wij. Wij moesten ons\nhaasten; want wij waren vijf dagreizen van den kruisweg af.\n\nIk zal niet uitweiden over het lijden op onzen terugtocht. Mijn\noom verdroeg het met den toorn van een man, die gevoelt dat hij de\nsterkste niet is; Hans met de lijdzaamheid van zijn onderworpen aard;\nik, gaarne beken ik het, morrende en wanhopende, daar ik mij niet\nmoedig tegen dit ongeval kon verzetten.\n\nZooals ik voorzien had was het water geheel op tegen het einde van de\neerste dagreis; al onze drank bestond dus alleen uit jenever; maar dat\nhelsche vocht verbrandde de keel en ik kon er zelfs het gezicht niet\nvan verdragen. Ik vond de warmte verstikkend, de vermoeidheid verlamde\nmij. Meer dan eens viel ik bijna bewegingloos neder. Dan hield men\nhalt; mijn oom en de IJslander brachten mij zoo goed mogelijk weder\nbij. Maar ik zag reeds, dat de eerste zich met de grootste inspanning\nverzette tegen de buitengewone vermoeidheid en de kwellingen, die uit\nhet gebrek aan water ontstonden. Op Dinsdag, den 8sten Juli, kwamen\nwij eindelijk, op knieen en handen voortkruipende, halfdood bij het\nvereenigingspunt der beide galerijen. Daar bleef ik als een levenlooze\nklomp op den lavabodem liggen. Het was des morgens te tien uur.\n\nHans en mijn oom poogden tegen den wand leunende aan eenige stukjes\nbeschuit te knabbelen. Lange zuchten kwamen over mijne gezwollene\nlippen. Ik verviel in eene diepe bewusteloosheid.\n\nNa verloop van eenigen tijd naderde mijn oom mij en nam mij in\nzijne armen.\n\n\"Arm kind!\" mompelde hij op den toon van innig medelijden. Ik werd door\ndie woorden getroffen, daar ik niet gewoon was aan de vriendelijkheid\nvan den norschen professor. Ik nam zijne bevende handen in de\nmijnen. Hij liet mij begaan, terwijl hij mij aanzag. Zijne oogen\nwaren vochtig.\n\nNu zag ik hem de waterflesch nemen, die aan zijne zijde hing. Tot mijne\ngroote verbazing bracht hij ze aan mijne lippen. \"Drink!\" zeide hij.\n\nHad ik goed verstaan? Was mijn oom gek? Ik zag hem met een verstompt\ngelaat aan. Ik wilde hem niet begrijpen. \"Drink!\" herhaalde hij.\n\nEn zijne waterflesch optillende ledigde hij ze geheel tusschen\nmijne lippen.\n\nO, onuitsprekelijk genot! een enkele mondvol water bevochtigde mijn\nbrandend heeten mond, maar hij was voldoende om het reeds vluchtende\nleven in mij terug te roepen.\n\nIk dankte mijn oom met gevouwen handen.\n\n\"Ja!\" zeide hij, \"een mondvol water! de laatste! hoort gij wel? de\nlaatste! Ik had hem zuinig bewaard op den bodem mijner flesch. Twintig,\nhonderdmaal heb ik de ontzettende begeerte om hem te drinken moeten\noverwinnen! Maar neen, Axel! ik bewaarde hem voor u!\"\n\n\"Oom!\" mompelde ik, terwijl groote tranen mijne oogen bevochtigden.\n\n\"Ja, arm kind! ik wist dat gij bij uwe komst aan dezen kruisweg\nhalf dood zoudt nedervallen, en ik heb mijne laatste droppelen water\ngespaard om u weder bij te brengen.\"\n\n\"Dank! dank!\" riep ik.\n\nHoewel mijn dorst nog niet geheel gestild was, had ik toch eenige\nkracht herkregen. De tot nu toe samengetrokken keelspieren werden\nontspannen, de ontsteking mijner lippen was verzacht. Ik kon spreken.\n\n\"Wij kunnen nu,\" zeide ik, \"nog slechts een besluit nemen; wij hebben\ngebrek aan water: wij moeten op onze schreden terugkeeren.\"\n\nTerwijl ik zoo sprak, zag mijn oom mij niet aan; hij boog zijn hoofd;\nzijne blikken ontweken de mijnen.\n\n\"Wij moeten terugkeeren,\" riep ik, \"en den weg naar den Sneffels weder\ninslaan. God schenke ons de noodige krachten om weder naar den rand\nvan den krater te klimmen!\"\n\n\"Terugkeeren!\" zeide mijn oom op een toon, als of hij eerder zich\nzelven dan mij antwoordde.\n\n\"Ja, terugkeeren en wel zonder een oogenblik te verliezen.\"\n\nNu volgde een vrij lang stilzwijgen.\n\n\"Zoo hebben dan, Axel!\" hernam de professor op een vreemden toon, \"deze\nenkele droppelen waters u geen moed en vastberadenheid geschonken?\"\n\n\"Moed!\"\n\n\"Ik zie u nog even ternedergeslagen als van te voren en nog spreekt\ngij wanhopende taal!\"\n\nMet welk een man had ik toch te doen en welke plannen vormde zijn\nstoutmoedige geest nu nog?\n\n\"Hoe! wilt gij dan niet?....\"\n\n\"Van deze onderneming afzien op het oogenblik, dat alles een goeden\nuitslag voorspelt? Nooit!\"\n\n\"Moeten wij ons dan voorbereiden om te sterven?\"\n\n\"Neen, Axel! neen! vertrek. Ik wil uw dood niet! Laat Hans u\nvergezellen. Laat mij alleen!\"\n\n\"U verlaten!\"\n\n\"Laat mij alleen, zeg ik u! Ik ben deze reis begonnen, ik zal haar\ntot het einde volbrengen of niet terugkeeren. Ga heen, Axel, ga heen!\"\n\nMijn oom was, zoo sprekende, in een uiterst opgewonden toestand. Zijne\nstem, die een oogenblik aangedaan was geweest, werd weder ruw en\ndreigend. Hij worstelde met eene sombere geestkracht tegen het\nonmogelijke! Ik wilde hem niet achterlaten op den bodem van dezen\nafgrond, en aan den anderen kant spoorde de zucht tot zelfbehoud mij\naan om hem te ontvluchten.\n\nDe gids woonde dit tooneel met zijne gewone onverschilligheid bij. Hij\nbegreep echter wel, wat er tusschen zijne beide reisgenooten plaats\nhad; onze gebaren wezen genoeg den verschillenden weg aan, waarop ieder\nonzer den anderen trachtte mede te troonen; maar Hans scheen weinig\nbelang te stellen in de vraag, waarbij zijn leven op het spel stond;\nhij was gereed om te vertrekken, als het sein daartoe werd gegeven,\ngereed ook om te blijven, als zijn meester het verlangde. Had ik mij\nnu maar verstaanbaar voor hem kunnen uitdrukken! Mijne woorden, mijne\nzuchten, mijn toon zouden dit koele schepsel geroerd hebben. Die\ngevaren, welke de gids niet scheen te vermoeden, zou ik hem aan\nhet verstand gebracht hebben en doen voelen en tasten. Met ons\nbeiden zouden wij misschien den stijf hoofdigen professor overtuigd\nhebben. Des noods zouden wij hem gedwongen hebben om naar den top\nvan den Sneffels terug te keeren!\n\nIk naderde Hans. Ik legde mijne hand op de zijne. Hij verroerde zich\nniet. Ik wees hem den weg naar den krater. Hij bleef onbeweeglijk\nstaan. Mijn ontsteld gelaat drukte genoeg uit wat ik leed. De IJslander\nschudde zacht het hoofd en heel bedaard op mijn oom wijzende, zeide\nhij: \"Master!\"\n\n\"De meester!\" riep ik, \"neen, zinnelooze! hij is geen meester over\nuw leven! gij moet vluchten! gij moet hem medeslepen! hoort gij\nmij? begrijpt gij mij?\"\n\nIk had Hans bij den arm genomen. Ik wilde hem dwingen om op te\nstaan. Ik worstelde met hem. Mijn oom kwam tusschen beiden.\n\n\"Bedaar, Axel!\" zeide hij. \"Gij zult niets gedaan krijgen van dezen\nkoelbloedigen dienaar. Luister dus naar hetgeen ik u wil voorstellen.\"\n\nIk sloeg de armen over elkaar en zag mijn oom stijf in het gezicht.\n\n\"Gebrek aan water alleen,\" zeide hij, \"legt een hinderpaal in den\nweg aan de volvoering mijner plannen. In deze oostelijke galerij,\nuit lava, schiefer en steenkolen bestaande, hebben wij geen enkelen\ndroppel vocht aangetroffen. Het is mogelijk, dat wij gelukkiger zullen\nzijn, als wij den westelijken tunnel volgen.\n\nIk schudde mijn hoofd met een zeer ongeloovig gelaat.\n\n\"Hoor mij tot het einde toe aan,\" hernam de professor zijne stem\nverheffende. \"Terwijl gij daar bewusteloos laagt, ben ik de inrichting\ndezer galerij gaan verkennen. Zij dringt rechtstreeks in de ingewanden\nder aarde, en binnen weinige uren zal zij ons tot het massieve graniet\nvoeren. Daar moeten wij overvloedige bronnen aantreffen. De aard\nder steensoort wil het zoo, en de hoop is het met de logica eens om\nmijne overtuiging te ondersteunen. Ziehier nu wat ik u heb voor te\nstellen. Toen Columbus drie dagen vroeg aan zijn scheepsvolk om nieuwe\nlanden te vinden, lieten zijne zieke en beangstigde schepelingen toch\nrecht wedervaren aan zijn verzoek en--hij heeft de nieuwe wereld\nontdekt. Ik, de Columbus dezer onderaardsche gewesten, vraag u nog\nmaar een dag. Als ik na verloop van dien tijd het ons ontbrekende\nwater nog niet aangetroffen heb, dan, ik zweer het u, zullen wij naar\nde oppervlakte der aarde terugkeeren.\"\n\nIn spijt van mijne verbittering was ik aangedaan door deze woorden en\ndoor het geweld, dat mijn oom zich aandeed om zulk eene taal te voeren.\n\n\"Welnu!\" riep ik uit, \"het geschiede zooals gij verlangt! Moge God\nuwe bovenmenschelijke geestkracht beloonen! Stel het lot dan nog maar\neenige uren langer op de proef. Vooruit!\"\n\n\n\nHOOFDSTUK XXII\n\n\n          Zeldzaam geologisch genot.--Verdwijning van Hans.\n\n\nDe nederdaling begon ditmaal weder door de nieuwe galerij. Hans\nging naar gewoonte vooruit. Wij waren nog geen honderd schreden ver,\nof de professor, zijne lamp langs de muren bewegende, riep uit:\n\n\"Ziedaar de oorspronkelijke gronden! wij zijn op den goeden\nweg! voorwaarts! voorwaarts!\"\n\nToen de aarde in de eerste tijden van haar bestaan langzamerhand\nafkoelde, veroorzaakte de vermindering van haren omvang in de schors\nafwijkingen, scheuren, ineenkrimpingen, kloven. Deze gang was een\ndergelijke barst, waardoor vroeger het uitgebraakte graniet wegvloeide;\nzijne duizend kronkelingen vormden een hoogst verwarden doolhof door\nden oorspronkelijken bodem.\n\nNaarmate wij daalden, vertoonde zich de opeenvolging der\noorspronkelijke lagen met meer duidelijkheid. De geologische\nwetenschap beschouwt dezen oorspronkelijken grond als den grondslag\nder delfstoffelijke schors en heeft bevonden, dat hij uit drie\nverschillende lagen bestaat, den schiefer, het gneiss en den\nmica-leisteen, rustende op die onwankelbare rotssoort, die men\ngraniet noemt.\n\nNooit nog hadden delfstofkundigen in zulke vreemde omstandigheden\nverkeerd om de natuur op de plaats zelve te bestudeeren. Wat de boor,\ndat redelooze en onhandige werktuig, van het inwendige samenstel des\naardbols niet op zijne oppervlakte kan brengen, zouden wij met onze\noogen zien, met onze handen tasten.\n\nDoor de heerlijk groen geschakeerde schieferlaag kronkelden\nmetaaladeren van koper, van manganesium, met eenige sporen van\nplatina en goud. Ik dacht aan die rijkdommen, in den schoot der\naarde bedolven, waarvan het hebzuchtig menschdom nooit eenig genot\nzal hebben! De alleroudste omkeeringen hebben die schatten op zulk\neene diepte begraven, dat houweel noch breekijzer ze ooit aan hun\ngraf zullen kunnen ontrukken.\n\nOp den schiefer volgde het laagvormige gneiss, merkwaardig door de\nregelmatigheid en evenwijdigheid der schilfers, dan de mica-leisteen,\ndie zich voordeed als groote platen, welke nog meer in het oog liepen\ndoor het vonkelen van den witten mica.\n\nHet licht der toestellen, teruggekaatst door de kleine vlakken der\nrotsachtige massa, schoot zijne stralen onder alle hoeken, en ik\nverbeelde mij door een hollen diamant te reizen, waarin de stralen\nop duizend verblindende wijzen braken.\n\nTegen zes uur des avonds begon dit lichtfeest merkelijk te verminderen,\nja bijna op te houden: de wanden kregen een gekristalliseerd maar\nsomber voorkomen; de mica vermengde zich inniger met het veldspaath\nen het kwarts om den rotssteen bij uitnemendheid, den hardsten steen\nvan allen te vormen, die, zonder er door verpletterd te worden, de\nvier grondlagen van den aardbol draagt. Wij waren in de onmetelijke\ngevangenis van graniet ingemetseld.\n\nHet was acht uur des avonds. Nog altijd ontbrak het aan water. Ik leed\nverschrikkelijk. Mijn oom liep vooruit. Hij wilde niet stilstaan. Hij\nspitste de ooren om het gemurmel eener beek te vernemen. Maar te\nvergeefs!\n\nMijne beenen wilden mij intusschen niet langer dragen. Ik verzette mij\ntegen mijne pijnen om mijn oom niet te noodzaken stil te staan. Dat\nzou voor hem een donderslag geweest zijn, want de dag, de laatste\ndie hem toebehoorde, spoedde ten einde.\n\nEindelijk begaven mij mijne krachten; ik slaakte een kreet en\nviel. \"Help, help, ik sterf!\"\n\nMijn oom keerde terug. Hij zag mij aan met over elkander geslagen\narmen; daarna kwamen deze doffe woorden over zijne lippen: \"Alles\nis uit!\"\n\nEen verschrikkelijk toornig gebaar trof nog eens voor het laatst\nmijne blikken en ik sloot mijne oogen.\n\nToen ik ze weder opende, zag ik mijne beide reisgenooten onbeweeglijk\nin hunne dekens gerold liggen. Sliepen zij? Ik kon geen oogenblik\nslapen. Ik leed te veel, vooral door de gedachte, dat er geen herstel\nvoor mijne kwaal mogelijk was. De laatste woorden van mijn oom klonken\nnog in mijn oor.\n\n\"Alles was uit!\" want in zulk een staat van zwakheid viel er niet\neens meer aan te denken om de oppervlakte der aarde weder te bereiken.\n\nDe dikte der aardschors boven ons bedroeg anderhalf uur gaans! Mij\ndacht, dat die massa met hare volle zwaarte op mijne schouders\nrustte. Ik voelde mij verpletterd en putte mij uit in geweldige\npogingen om mij op mijne legerstede van graniet om te keeren.\n\nEenige uren verliepen. Eene diepe stilte heerschte rondom ons, de\nstilte des grafs. Geen geluid drong door die muren, waarvan de dunste\nnog vijf mijl dik was.\n\nToch meende ik in mijne verdooving eenig gerucht te hooren; net werd\ndonker in den tunnel. Ik zag oplettender toe en verbeeldde mij den\nIJslander te zien verdwijnen met de lamp in de hand.\n\nWat beduidde dat vertrek? Verliet Hans ons? Mijn oom sliep. Ik wilde\nschreeuwen. Mijne stem kon geen uitweg vinden over mijne verdroogde\nlippen. Het was stikdonker geworden en het laatste geluid stierf weg.\n\n\"Hans verlaat ons! Hans! Hans!\"\n\nZoo riep ik in mijzelven. Mijne woorden gingen niet verder. Na het\neerste oogenblik van schrik schaamde ik mij echter over mijn argwaan\njegens een man, wiens gedrag tot nu toe volstrekt niet verdacht was\ngeweest. Zijn vertrek kon geenszins eene vlucht zijn. In plaats\nvan opwaarts ging hij de galerij af. Had hij slechte voornemens\ngekoesterd, dan zou hij naar boven, niet naar beneden gegaan zijn. Deze\noverweging bracht mij eenigszins tot bedaren en ik kwam tot nadere\ngedachten. Alleen eene gewichtige reden kon Hans, dien bedaarden man,\naan zijne rust ontrukken. Ging hij op eene ontdekking uit? Had hij\nin de stilte van den nacht eenig gemurmel gehoord, dat niet tot mijn\noor was doorgedrongen?\n\n\n\nHOOFDSTUK XXIII\n\n\n          Water in uitzicht.--Weder voorwaarts.--Zoekende.--Dorst\n          gelescht.--De beek een wegwijzer.--Rustige slaap.\n\nEen uur lang overwoog ik in mijne ijlende hersenen al de redenen,\ndie den rustigen jager tot handelen hadden kunnen aansporen. De\nongerijmdste denkbeelden kruisten elkander in mijn hoofd. Ik dacht,\ndat ik krankzinnig werd!\n\nEindelijk klonk het geluid van voetstappen in de diepten van den\nafgrond. Hans kwam terug. Het onzekere licht begon langs de wanden\nte zweven en kwam vervolgens te voorschijn door de opening van den\ngang. Hans verscheen.\n\nHij naderde mijn oom, legde de hand op diens schouder en maakte hem\nzachtjes wakker. Mijn oom stond op.\n\n\"Wat is het?\" zeide hij.\n\n\"Vatten,\" antwoordde de jager.\n\nIk geloof dat iedereen alle talen leert verstaan, als hij onder den\ninvloed van hevige pijnen is. Ik kende geen woord deensch en toch\nbegreep ik, uit instinct, het woord van onzen gids.\n\n\"Water! water!\" riep ik uit in de handen slaande en gebaren makende\nals een krankzinnige.\n\n\"Water!\" herhaalde mijn oom. \"Hvar?\" vraagde hij den IJslander.\n\n\"Nedat,\" antwoordde Hans.\n\nWaar? Daar omlaag! Ik begreep alles. Ik had de handen des jagers\ngevat en drukte ze, terwijl hij mij bedaard aanzag.\n\nDe toebereidselen tot het vertrek duurden niet lang en weldra gingen\nwij eene gang af, die een helling had van twee voet per vaam.\n\nEen uur later hadden wij omtrent duizend vadem afgelegd en waren wij\ntwee duizend voet gedaald.\n\nOp dit oogenblik hoorden wij duidelijk een ongewoon geluid tegen\nde zijden van den granietmuur, een soort van dof geloei, gelijk een\nverwijderd onweder. Toen ik in het eerste half uur van onzen tocht de\naangekondigde bron niet aantrof, werd ik op nieuw door angst bevangen;\nmaar toen deelde mijn oom mij den oorsprong mede van het gedruisch,\ndat wij hoorden.\n\n\"Hans heeft zich niet bedrogen\", zeide hij; \"wat gij daar hoort is\nhet geloei van een stroom.\"\n\n\"Van een stroom?\" riep ik uit.\n\n\"Er is geen twijfelen aan. Een onderaardsche stroom loopt om ons heen.\"\n\nWij verhaastten onzen stap, door de hoop aangevuurd. Ik gevoelde geene\nvermoeidheid meer. Het geraas van het murmelende water verkwikte mij\nreeds; het werd hoe langer hoe duidelijker; na zich lang boven ons\nhoofd bevonden te hebben liep de stroom nu, bruisend en huppelend,\nlangs den linkerzijwand. Ik streek gedurig mijne hand langs de rots,\nhopende er sporen van doorzijpeling of vochtigheid op te vinden. Maar\nte vergeefs.\n\nEr verliep nog een half uur. Wij gingen nog een half uur verder.\n\nHet werd nu duidelijk dat de jager in zijne afwezigheid zijne\nnasporingen niet eens zoo ver had kunnen uitstrekken. Geleid door\neen instinct, dat den bergbewoners en waterontdekkers eigen is,\n\"rook\" hij dien stroom door den rotssteen heen, maar zeker had hij\nhet kostbare vocht niet gezien, zijn dorst er niet mede gelescht.\nWeldra werd het zelfs ontwijfelbaar, dat wij zoo voortgaande ons van\nden stroom zouden verwijderen, welks gemurmel begon te verminderen.\n\nWij gingen dus denzelfden weg terug. Hans hield stil op de juiste plek,\nwaar de stroom het dichtsbij scheen te wezen.\n\nIk ging bij den muur zitten, terwijl het water met groot geweld\nslechts twee voet van mij af stroomde. Maar een muur van graniet\nscheidde ons er nog van.\n\nZonder na te denken, zonder mij af te vragen of er misschien niet\neenig middel bestond om zich dit water te verschaffen, verviel ik in\neene vlaag van wanhoop.\n\nHans zag mij aan en ik meende een glimlach om zijn mond te zien spelen.\n\nHij stond op en nam de lamp. Ik volgde hem. Hij wendde zich naar den\nmuur. Ik zag het aan. Hij legde zijn oor tegen den drogen steen en\nging er langzaam overheen, steeds nauwkeurig luisterende. Ik begreep,\ndas hij het juiste punt zocht, waar de stroom zich met meer geraas\ndeed hooren. Dit punt vond hij in den linkerzijwand, drie voet boven\nden grond.\n\nWat was ik aangedaan! Ik durfde niet gissen wat de jager wilde\ndoen. Maar ik moest hem wel begrijpen en toejuichen en liefkozen,\ntoen ik hem zijn breekijzer zag grijpen om de rots zelve aan te tasten.\n\n\"Gered!\" riep ik uit, \"gered!\"\n\n\"Ja!\" herhaalde mijn oom hartstochtelijk, \"Hans heeft gelijk! O,\ndie brave jager! Dat zouden wij niet gevonden hebben!\"\n\nIk geloof het wel. Een zoodanig middel, hoe eenvoudig het ook ware,\nzou ons niet in de gedachte gekomen zijn. Niets was gevaarlijker dan\neen krachtige stoot tegen dit gebeente des aardbols. Hoe licht kon er\neene instorting plaats hebben, die ons verpletterde! Hoe licht kon\nde stroom, zich een weg door de rots banende, ons medeslepen! Die\ngevaren waren geenszins denkbeeldig; maar de vrees voor instorting\nof overstrooming kon ons nu niet tegenhouden, en onze dorst was zoo\nhevig, dat wij om hem te stillen zelfs in het bed van den oceaan\nzouden gegraven hebben.\n\nHans begon dat werk, dat mijn oom noch ik zouden volvoerd hebben. Daar\nhet ongeduld onze hand bestuurde. Zou de rots onder onze onbezonnen\nslagen verbrijzeld zijn. De gids integendeel, bedaard en gematigd,\nverdunde langzamerhand de rots door eene reeks van lichte, gedurig\nherhaalde slagen, en maakte zoo eene opening van een halven voet\nwijd. Ik hoorde het toenemende geraas van den stroom en meende reeds\nte gevoelen, hoe het weldadige water mijne lippen bevochtigde.\n\nWeldra drong het breekijzer twee voet diep in den granietmuur; het\nwerk duurde reeds meer dan een uur; ik kromp ineen van ongeduld! Mijn\noom wilde tot groote middelen zijne toevlucht nemen. Ik had moeite\nom hem tegen te houden. Reeds greep hij zijn breekijzer, toen zich\nplotseling een gefluit deed hooren. Een waterstraal spoot uit den\nmuur tegen den anderen wand aan.\n\nHans door den schok half omgeworpen, kon een kreet van pijn niet\nbedwingen. Ik begreep waarom, toen ik, mijne handen in de vloeistof\nstekende, op mijne beurt een geweldig geschreeuw aanhief: de bron\nwas kokend heet.\n\n\"Water van honderd graad!\" riep ik.\n\n\"Welnu! het zal bekoelen\", antwoordde mijn oom.\n\nDe gang werd gevuld met damp, terwijl eene beek zich vormde en zich\nin de onderaardsche kronkelingen verloor; kort daarna schepten wij\ner onzen eersten mondvol uit.\n\nO! welk een genot! welk eene onuitsprekelijke zaligheid! Wat was dit\nvoor water? Van waar kwam het? Dat maakte niets uit. Het was water\nen hoewel nog warm, riep het toch het bijna ontvlodene leven weder\nterug. Ik dronk zonder ophouden, zelfs zonder te proeven.\n\nEerst na een oogenblik van geneugte riep ik uit:\n\n\"Het is ijzerhoudend water!\"\n\n\"Dat is uitmuntend voor de maag,\" antwoordde mijn oom, \"en bevorderlijk\nvoor de mineraalvorming! Deze reis is zoo goed als eene naar Spa\nof Toeplitz!\"\n\n\"O! wat smaakt het lekker!\"\n\n\"Ik geloof het wel, het is ook water, dat twee uur gaans onder de\naarde geput is; het heeft een inktsmaak, die volstrekt niet onaangenaam\nis. Hans heeft ons daar een opperbest hulpmiddel verschaft! Ook stel\nik voor om zijn naam te geven aan deze heilzame beek.\"\n\n\"Goed!\" riep ik.\n\nEn de naam \"Hans-beek\" werd terstond aangenomen.\n\nHans werd er niet trotscher om. Na zich heel matig verkwikt te hebben,\nging hij met zijne gewone kalmte in een hoek leunen.\n\n\"Nu moeten wij,\" zeide ik, \"dit water niet laten wegloopen.\"\n\n\"Waarom niet?\" antwoordde mijn oom, \"ik houd het er voor, dat deze\nbron nooit zal opdrogen.\"\n\n\"Dat blijft hetzelfde! wij zullen den zak en de flesschen vullen en\ndan de opening trachten te stoppen.\"\n\nMijn raad werd gevolgd. Hans beproefde met brokjes graniet en werk het\nin den wand gemaakte gat te dichten. Dat was niet gemakkelijk. Wij\nbrandden onze handen zonder er in te slagen; de persing was te\naanzienlijk en onze pogingen bleven vruchteloos.\n\n\"Het is duidelijk,\" zeide ik, \"dat de bekkens van dezen waterstroom\nop eene aanzienlijke hoogte gelegen zijn, te oordeelen naar de kracht\nvan den straal.\"\n\n\"Daar is geen twijfel aan,\" antwoordde mijn oom; \"als deze\nwaterkolom twee en dertig duizend voet hoog is, ondergaat zij duizend\ndampkringsdrukkingen. Maar daar schiet mij iets te binnen.\"\n\n\"Wat dan?\"\n\n\"Waarom zouden wij er zoo stijf op blijven staan om deze opening\nte stoppen?\"\n\n\"Wel, omdat....\"\n\nHet zou mij moeielijk geweest zijn eene goede reden te vinden.\n\n\"Zijn wij verzekerd, dat wij onze flesschen, als zij ledig zijn,\nweder zullen kunnen vullen?\"\n\n\"Neen, zeker niet!\"\n\n\"Welnu! dan moesten wij dit water laten loopen: het zal natuurlijk\ndalen en ons den weg wijzen en verkwikken te gelijk.\"\n\n\"Dat is goed bedacht!\" riep ik, \"en met deze beek tot reisgenoot zie\nik niet in, waarom wij in onze plannen niet zouden slagen.\"\n\n\"Komt gij eindelijk op de hoogte, mijn jongen?\" zeide de professor\nlachende.\n\n\"Ik kom er niet, maar ben er reeds.\"\n\n\"Wacht even! Wij zullen beginnen met eenige uren rust te nemen.\"\n\nIk vergat waarlijk, dat het nacht was. De tijdmeter vertelde het mij\nwel. Weldra sliepen wij allen rustig, nu wij behoorlijk verkwikt en\nverfrischt waren.\n\n\n\nHOOFDSTUK XXIV\n\n\n          Te horizontaal.--Bijna loodrechte put.--Onder den Oceaan.\n\n\nDen volgenden morgen hadden wij reeds al het uitgestane leed\nvergeten. Ik verwonderde mij eerst, dat ik geen dorst meer had, en\nvroeg naar de reden daarvan. De beek, die murmelend aan mijne voeten\nstroomde, gaf mij het antwoord op die vraag.\n\nWij ontbeten en dronken dat uitmuntende ijzerhoudende water. Ik\ngevoelde mij geheel opgevroolijkt en vol ijver om verder te\ngaan. Waarom zou een zoo innig overtuigd man als mijn oom, met een\nschranderen gids, zooals Hans, en een \"vastberaden\" neef, zooals ik,\nbij zich, niet slagen? Zulke mooie gedachten speelden mij in het\nhoofd! Als men mij voorgesteld had om naar den top van den Sneffels\nterug te keeren, zou ik het met verontwaardiging afgeslagen hebben.\n\nMaar er was gelukkig alleen sprake van dalen.\n\n\"Laten wij vertrekken!\" riep ik en deed door mijne tonen vol geestdrift\nde oude echo's van den aardbol ontwaken.\n\nDe tocht werd Donderdag morgen te acht uur hervat. De granieten\ngang, zich in allerlei bochten kronkelende, vertoonde onverwachte\nkrommingen en bootste de verwikkeling van een doolhof na; maar zijne\nhoofdrichting bleef toch altijd zuidoostelijk. Mijn oom raadpleegde\ngedurig zeer oplettend zijn kompas om zich rekenschap te kunnen geven\nvan den doorloopen weg.\n\nDe galerij liep bijna zuiver waterpas verder met hoogstens twee duim\nhelling per vadem. De murmelende beek stroomde langzaam, onder onze\nvoeten. Ik vergeleek haar met een vriendelijken geest, die ons door de\naarde geleidde, en met mijne hand streelde ik de vochtige stroomnimf,\ndie onze schreden met hare gezangen begeleidde. Mijne opgeruimdheid\nnam gaarne eene mythologische wending.\n\nWat mijn oom aangaat, hij, \"de man der loodlijn,\" raasde geducht over\nde waterpasse richting van den weg. Deze, verlengde zich tot in het\noneindige en in plaats van langs den straal der aarde voort te gaan,\nzoo als hij het noemde, ging hij langs de schuine zijde. Maar wij\nhadden geene keus, en zoo lang wij, al was het ook nog zoo weinig,\nhet middelpunt naderden, hadden wij geen recht om te klagen.\n\nOok nam van tijd tot tijd de helling toe; de stroomnimf tuimelde\nbruisende voort en wij daalden dieper met haar.\n\nOver het geheel legden wij dezen en den volgenden dag een groot\neind af in eene waterpasse richting, maar betrekkelijk weinig in\neene loodrechte.\n\nVrijdag avond, den 10den Juli, waren wij naar onze berekening dertig\nuur gaans ten zuidoosten van Reikiavik en op eene diepte van derdehalf\nuur gaans.\n\nNu opende zich een verschrikkelijke put voor onze voeten. Mijn oom\nkon zich niet weerhouden om in de handen te klappen, toen hij de\nsteilte zijner helling berekende.\n\n\"Die zal ons ver brengen,\" riep hij, \"en gemakkelijk ook, want de\nuitstekende punten der rots vormen eene ware trap.\"\n\n\"Hans maakte de touwen behoorlijk vast om ongelukken te voorkomen. De\nafdaling begon. Ik durf niet zeggen, dat zij gevaarlijk was, want ik\nwas reeds gewoon aan die halsbrekende oefeningen.\n\nDeze put was eene nauwe spleet in de vaste rots, van de soort die men\n\"faille\" [11] noemt; het was duidelijk, dat zij ontstaan was door de\nsamentrekking van het gebeente der aarde, tijdens hare afkoeling. Als\nzij vroeger tot een doorgang gediend had voor de gesmoltene stoffen\ndoor den Sneffels uitgebraakt, kan ik mij niet verklaren, waarom er\ngeen spoor van was achtergebleven. Wij gingen langs eene soort van\nwentelende schroef, die door menschenhanden vervaardigd scheen. Om\nhet kwartier moesten wij stilhouden om de noodige rust te nemen en\naan onze beenen hunne veerkracht terug te geven. Dan gingen wij met\nafhangende beenen op eene uitstekende punt zitten, aten en praatten\nen leschten onzen dorst aan de beek.\n\nHet spreekt van zelf, dat de Hans-beek, tot nadeel voor haren\nomvang, een waterval in deze spleet vormde; maar zij was nog meer dan\ntoereikend om onzen dorst te stillen; ook kon het niet missen of zij\nmoest haren rustigen loop hernemen, zoodra de helling afnam. Op dit\noogenblik deed zij mij denken aan mijn waardigen oom, zijn ongeduld\nen zijn toorn, terwijl zij door hare zachte hellingen het beeld was\nvan de kalmte des ijslandschen jagers.\n\nDen 6den en 7den Juli drongen wij, steeds de schroeflijnen dezer spleet\nvolgende, nog twee uur gaans dieper in de aardschors door, hetgeen\nbijna vijf uur gaans onder het vlak der zee uitmaakte. Maar den 8sten,\ntegen den middag, kreeg de spleet in de richting van het zuidoosten\neene veel zachtere helling van omstreeks vijf en veertig graad.\n\nDe weg werd nu gemakkelijk en zeer eentonig. Het kon ook bezwaarlijk\nanders. De veranderingen van het landschap konden de reis niet\nafwisselen.\n\nEindelijk waren wij op woensdag, den 15den, zeven uur gaans onder den\ngrond en omtrent vijftig uur gaans van den Sneffels af. Wij waren\nwel een beetje vermoeid, maar onze gezondheid bleef bevredigend en\nde reisapotheek was nog onaangeroerd.\n\nMijn oom teekende van uur tot uur de aanwijzingen van het kompas,\nvan den tijdmeter, den luchtdichtheidsmeter en den thermometer op,\ndie hij later in het wetenschappelijk verhaal zijner reis heeft\nopgenomen. Hij kon zich dus gemakkelijk rekenschap geven van zijn\ntoestand. Toen hij mij mededeelde, dat wij waterpas vijftig uur gaans\nver waren, kon ik een uitroep niet weerhouden.\n\n\"Wat scheelt u toch?\" vroeg hij.\n\n\"Niets, ik maak slechts eene opmerking.\"\n\n\"En die is, mijn jongen?\"\n\n\"Deze, dat als uwe berekeningen juist zijn, wij ons niet meer onder\nIJsland bevinden.\"\n\n\"Gelooft gij dat?\"\n\n\"Het is gemakkelijk om daarvan zekerheid te krijgen.\"\n\nIk mat het met den passer op de kaart af.\n\n\"Ik bedroog mij niet,\" zeide ik; \"wij zijn kaap Portland voorbij en\ndie vijftig uur gaans naar het zuidoosten brengen ons in volle zee.\"\n\n\"Onder de volle zee!\" antwoordde mijn oom zich in de handen wrijvende.\n\n\"Dan strekt,\" riep ik, \"de oceaan zich boven ons hoofd uit!\"\n\n\"Maar, Axel! niets is eenvoudiger! Zijn er te Newcastle geene\nsteenkolenmijnen, die ver onder de golven voortloopen?\"\n\nDe professor mocht dit al eenvoudig vinden, maar de gedachte, dat ik\nonder de watermassa voortliep, boezemde mij toch eenige ongerustheid\nin. En evenwel, of de vlakten en bergen van IJsland, dan wel de\ngolven van den Atlantischen Oceaan zich boven ons bevonden, dat maakt\neigenlijk geen verschil, zoodra het gewelf van graniet slechts stevig\ngenoeg was. Overigens gewende ik mij spoedig aan die gedachte, want de\nnu eens rechte dan weder kromme gang, in zijne hellingen even grillig\nals in zijne kronkelingen, liep toch voortdurend naar het zuidoosten\nen drong gedurig lager, zoodat hij ons spoedig op eene aanzienlijke\ndiepte bracht.\n\nVier dagen later, Saterdag, den 18den Juli, kwamen wij des avonds\nbij eene soort van vrij groote grot; mijn oom gaf Hans zijne drie\nrijksdaalders weekhuur en er werd bepaald dat de volgende dag een\nrustdag zijn zou.\n\n\n\nHOOFDSTUK XXV\n\n\n          Kalm vertrek.--Plaatsbepaling.--Heeft Humphry Davy gelijk?\n          --Dichtheid der lucht.--Lucht in vasten toestand.\n\n\nIk werd dus 's Zondags morgens wakker zonder die gejaagdheid, die\ngewoonlijk gepaard gaat met een ophanden zijnd vertrek. En al was\nhet ook in den diepsten afgrond, zoo was het toch wel aangenaam. Ook\nwaren wij gewoon aan dat leven van holbewoners. Ik dacht niet meer\naan de zon, de sterren, de maan, de boomen, de huizen, de steden,\naan al die aardsche overtolligheden, die voor het ondermaansche wezen\neene behoefte geworden zijn. Als in de aarde begravenen lachten wij\nwat met die nuttelooze wonderen.\n\nDe grot vormde eene groote zaal; de getrouwe beek vloeide zachtjes\nover haren bodem van graniet. Op zulk een afstand van zijne bron had\nhet water nog slechts den warmtegraad der omringende voorwerpen en\nliet het zich zonder bezwaar drinken.\n\nNa het ontbijt wilde de professor eenige uren wijden aan het in orde\nbrengen zijner dagelijksche aanteekeningen.\n\n\"Eerst,\" zeide hij, \"zal ik eenige berekeningen maken, om mij te\nvergewissen van de plaats, waar wij zijn; ik wil in staat zijn om\nna onze terugkomst eene kaart van onze reis te teekenen, eene soort\nvan loodrechte doorsnede van den aardbol, die eene voorstelling van\nonzen tocht zal geven.\"\n\n\"Dat zal merkwaardig zijn, oom! maar zullen uwe waarnemingen een\nvoldoenden graad van nauwkeurigheid hebben?\"\n\n\"Ja! ik heb de hoeken en hellingen zorgvuldig opgeteekend; ik ben\nzeker, dat ik mij niet zal bedriegen. Eerst wil ik zien, waar wij\nzijn. Neem het kompas en zie, welke streek het wijst.\n\nIk zag op het werktuig, en na een nauwlettend onderzoek antwoordde ik:\n\n\"Oost-ten-zuiden.\"\n\n\"Goed!\" sprak de professor, terwijl hij de waarneming opschreef en\nvlug eenige berekeningen maakte. \"Ik besluit daaruit, dat wij van\nons uitgangspunt af vijf en tachtig uur gaans hebben afgelegd.\"\n\n\"Dus reizen wij onder den Atlantischen Oceaan?\"\n\n\"Juist.\"\n\n\"En misschien barst er op dit oogenblik een storm los en worden de\nschepen boven ons hoofd door de golven en den orkaan geslingerd?\"\n\n\"Wel mogelijk!\"\n\n\"En beuken de walvisschen met hun staart de muren onzer gevangenis?\"\n\n\"Wees gerust, Axel! zij zullen haar niet doen schudden. Maar laten\nwij onze berekeningen voortzetten. Wij zijn vijf en tachtig uur gaans\nten zuidoosten van den voet van den Sneffels, en volgens mijne vorige\naanteekeningen schat ik de bereikte diepte op zestien uur gaans.\"\n\n\"Zestien uur gaans!\" riep ik.\n\n\"Zonder twijfel.\"\n\n\"Maar dat is de uiterste grens, die de wetenschap heeft gesteld aan\nde dikte der aardschors.\"\n\n\"Ik ontken het niet.\"\n\n\"En hier moest volgens de wet van de toeneming der warmte eene hitte\nvan vijftien honderd graad heerschen.\"\n\n\"Moest, mijn jongen!\"\n\n\"En al dit graniet zou niet in een vasten toestand kunnen blijven,\nmaar zou moeten smelten.\"\n\n\"Gij ziet, dat het zoo niet is, en dat de feiten, ouder gewoonte,\nde theorien logenstraffen.\"\n\n\"Ik ben genoodzaakt het te erkennen, maar het verbaast mij toch.\"\n\n\"Hoe staat de thermometer?\"\n\n\"Op zeven en twintig en zes tienden graad.\"\n\n\"De geleerden hebben dus gelijk op veertien honderd twee en zeventig en\nvier tienden graad na. Derhalve is de evenredige toeneming der warmte\neene dwaling. Derhalve heeft Humphry Davy zich niet vergist. Derhalve\nheb ik geen ongelijk gehad hem te gelooven. Wat hebt gij hierop\nte antwoorden?\"\n\n\"Niets.\"\n\nInderdaad had ik heel wat kunnen zeggen. Ik nam de theorie van Davy\ngeenszins aan, ik hield het nog altijd met de inwendige warmte,\nhoewel ik er de uitwerkselen niet van gevoelde. Ik nam veel liever\naan, dat deze schoorsteen van een uitgebranden vulkaan door de lava\nmet eene terugkaatsende korst bedekt, de warmte verhinderde zich door\nzijne wanden voort te planten.\n\nMaar zonder mij te vermoeien met het zoeken van nieuwe bewijzen,\nbepaalde ik er mij toe om den toestand te nemen, zooals hij was.\n\n\"Oom!\" hernam ik, \"ik houd uwe berekeningen voor juist; maar veroorloof\nmij er eene onbetwistbare gevolgtrekking uit af te leiden.\"\n\n\"Ga gerust uw gang, mijn jongen!\"\n\n\"Ter plaatse waar wij thans zijn, onder de breedte van IJsland,\nbedraagt de straal der aarde ten naasten bij vijftien honderd drie\nen tachtig uur gaans?\"\n\n\"Vijftien honderd drie en tachtig en een derde uur gaans.\"\n\n\"Wij zullen een rond getal van zestien honderd uur gaans nemen. Van\neene reis van zestien honderd uur gaans hebben wij er zestien achter\nden rug.\"\n\n\"Zooals gij zegt.\"\n\n\"En dat na een weg van vijf en tachtig uur gaans geloopen te hebben?\"\n\n\"Juist!\"\n\n\"In ongeveer twintig dagen?\"\n\n\"In twintig dagen.\"\n\n\"Nu, zestien uur gaans is het honderdste deel van den straal der\naarde. Als wij zoo voortgaan, zullen wij twee duizend dagen of bijna\nvijf en een half jaar aan de nederdaling besteden!\"\n\nDe professor antwoordde niet.\n\n\"Zonder nog te rekenen, dat als eene loodrechte lijn van zestien\nuur gaans verkregen wordt door een waterpasse van tachtig, dit acht\nduizend uur gaans naar het zuidoosten zal bedragen, en wij dus reeds\nlang door een punt van den omtrek gegaan zullen zijn, voor wij het\nmiddelpunt bereiken.\"\n\n\"Loop naar den duivel met uwe berekeningen!\" antwoordde mijn\noom met eene toornige beweging. \"Loop naar den duivel met uwe\nveronderstellingen! Waar berusten zij op? Wie zegt u, dat deze gang\nniet rechtstreeks tot ons doel voert? Daarenboven heb ik een vroeger\ngeval voor mij. Wat ik thans doe heeft een ander reeds gedaan, en\nwaar hij geslaagd is, zal ik op mijne beurt slagen.\"\n\n\"Ik hoop het, maar toch mag ik wel....\"\n\n\"Gij moogt zwijgen, Axel! wanneer gij zulke zotteklap wilt uitslaan.\"\n\nIk zag wel, dat de verschrikkelijke professor weder uit de huid van\nden oom dreigde te voorschijn te komen, en hield mij voor gewaarschuwd.\n\n\"Raadpleeg nu,\" zeide hij, \"den luchtdichtheidsmeter. Wat wijst\nhij aan?\"\n\n\"Eene aanzienlijke drukking.\"\n\n\"Goed. Gij ziet, dat wij door zachtjes te dalen ons langzamerhand aan\nde dichtheid dezer dampkringslucht gewennen en er niet onder lijden.\"\n\n\"Op wat oorpijn na.\"\n\n\"Dat is niets. Dat onbehaaglijke gevoel kunt gij doen verdwijnen\ndoor de buitenlucht snel in gemeenschap te brengen met de lucht in\nuwe longen.\"\n\n\"Zeer goed,\" antwoordde ik, vast besloten zijnde om mijn oom niet\nverder tegen te spreken. \"Het verwekt zelfs een waar genoegen, als\nmen zich zoo gedompeld voelt in dezen dichteren dampkring. Hebt gij\nwel opgemerkt, met hoeveel kracht het geluid zich voortplant?\"\n\n\"Zonder twijfel. Een doove zou hier eindelijk opperbest gaan hooren.\"\n\n\"Maar die kracht zal zeker nog toenemen?\"\n\n\"Ja, volgens eene vrij onbepaalde wet; het is waar, dat de\nzwaartekracht verminderen zal, hoe lager wij komen. Gij weet, dat hare\nwerking zich het sterkst doet gevoelen aan de oppervlakte der aarde,\nen dat de voorwerpen in het middelpunt van den aardbol geene zwaarte\nmeer hebben.\"\n\n\"Ik weet het; maar zeg mij, zal deze lucht eindelijk niet de dichtheid\nvan het water krijgen?\"\n\n\"Zonder twijfel, onder eene drukking van zeven honderd en tien\ndampkringen.\"\n\n\"En lager?\"\n\n\"Lager zal die dichtheid nog toenemen.\"\n\n\"Hoe zullen wij dan dalen?\"\n\n\"Dan zullen wij steenen in onze zakken stoppen.\"\n\n\"Op mijne eer, oom! gij hebt voor alles een antwoord klaar.\"\n\nIk durfde mij niet verder wagen op het veld der veronderstellingen,\nwant ik zou nogmaals gestooten hebben op de eene of andere\nonmogelijkheid, die den professor razend zou gemaakt hebben.\n\nHet was echter duidelijk, dat de lucht onder eene drukking, die tot\nduizenden dampkringen kon stijgen, eindelijk tot den vasten toestand\nmoest overgaan, en aangenomen zelfs dat onze lichamen dit konden\ndoorstaan, dan zouden wij toch de onderneming hebben moeten opgeven\nin spijt van alle redeneeringen van de wereld.\n\nMaar ik kwam met dit bewijs niet voor den dag. Mijn oom zou mij weder\ngeantwoord hebben met den eeuwigen Saknussemm, een vroeger geval\nzonder eenige waarde; want al hield men de reis van den geleerden\nIJslander ook voor echt, zoo was er toch nog eene zeer eenvoudige\nzaak tegen in te brengen, namelijk:\n\nIn de zestiende eeuw waren de barometer en de luchtdichtheidsmeter\nnog niet uitgevonden; hoe had Saknussemm dan kunnen bepalen, wanneer\nhij het middelpunt van den aardbol had bereikt?\n\nMaar ik hield deze tegenwerping voor mij en wachtte de verdere\ngebeurtenissen af.\n\nHet overige van den dag werd doorgebracht met rekenen en praten. Ik\nbeaamde altijd het gevoelen van professor Lidenbrock en benijdde\nde volmaakte onverschilligheid van Hans, die zonder zoo naar\nuitwerksels en oorzaken te zoeken, blindelings ging waar het noodlot\nhem heenvoerde.\n\n\n\nHOOFDSTUK XXVI\n\n\n          Toenemende stilzwijgendheid.--Verdwaald.\n\n\nIk moet bekennen, dat alles tot nu toe goed ging, en het zou mij\nleelijk gestaan hebben om te klagen. Als de \"middelevenredige\" der\nbezwaren niet toenam, konden wij ons doel niet missen. En welk een\nroem kon dat ons geven! Ik was reeds zoover, dat ik in vollen ernst\nin den trant van Lidenbrock redeneerde. Vloeide dat voort uit de\nvreemde middelstof, waarin ik leefde? Misschien.\n\nEenige dagen lang voerden steiler hellingen, eenige zelfs\nverschrikkelijk loodrecht, ons diep in het massieve binnenste der\naarde; op enkele dagen kwamen wij anderhalve a twee mijl dichter\nbij het middelpunt. Het waren gevaarlijke nederdalingen, waarbij\nde behendigheid en verbazende koelbloedigheid van Hans ons zeer\nte pas kwamen. Deze ongevoelige IJslander offerde zich met eene\nonbegrijpelijke onversaagdheid op, en door hem overwonnen wij menige\nmoeielijkheid, die wij alleen niet te boven gekomen zouden zijn.\n\nZijne stilzwijgendheid werd van dag tot dag erger. Ik geloof zelfs, dat\nzij ons ook aanstak. De omringende voorwerpen hebben een wezenlijken\ninvloed op de hersenen. Wie zich tusschen vier muren opsluit, verliest\neindelijk het vermogen om gedachten en woorden te verbinden. Hoe vele\ncellulair-gevangenen zijn, zooal niet krankzinnig dan toch kindsch\ngeworden uit gebrek aan oefening van het denkvermogen!\n\nIn de twee weken, die op ons laatste gesprek volgden, had er niets\nplaats der vermelding waardig. Ik herinner mij alleen nog, en niet\nzonder reden, een zeer ernstig voorval. Het zou mij moeielijk vallen\nom er de geringste omstandigheid van te vergeten.\n\nDen 7den Augustus hadden onze achtereenvolgende nederdalingen ons\nop eene diepte van dertig uur gaans gebracht; dat wil zeggen, dat er\nboven ons hoofd dertig uur gaans rotsen, oceaan, vasteland en steden\nlagen. Wij moesten nu twee honderd uur gaans van IJsland af zijn.\n\nDien dag had de tunnel slechts eene geringe helling.\n\nIk liep vooruit; mijn oom droeg een der beide toestellen van Ruhmkorff,\nik den anderen. Ik onderzocht de lagen graniet.\n\nEensklaps bespeurde ik, toen ik mij omkeerde, dat ik alleen was.\n\n\"Goed,\" dacht ik, \"ik heb te hard geloopen, of Hans en mijn oom hebben\nzich onderweg opgehouden. Kom, ik ga ze opzoeken. Gelukkig stijgt de\nweg merkbaar.\"\n\nIk keerde terug. Ik liep een kwartier uurs door. Ik zag rond, maar\nbespeurde niemand. Ik riep, maar kreeg geen antwoord. Mijne stem\nverloor zich in de echo's der holen, die zij plotseling opwekte.\n\nIk begon ongerust te worden. Eene rilling liep mij over de leden.\n\n\"Bedaard toch!\" zeide ik hardop. \"Ik ben zeker, dat ik mijne makkers\nterug zal vinden. Er zijn geen twee wegen. Daar ik vooruit was,\nmoet ik achterwaarts gaan.\"\n\nIk ging nog een half uur ver opwaarts. Ik luisterde of ik ook geroepen\nwerd, en in dezen dichten dampkring kon het geluid van verre tot mij\nkomen. Eene buitengewone stilte heerschte in de onmetelijke galerij.\n\nIk bleef staan. Ik kon niet gelooven, dat ik alleen was. Ik wilde\nwel verdwaald zijn, maar niet verloren. Als men verdwaald is, kan\nmen elkaar terug vinden.\n\n\"Laat eens zien,\" herhaalde ik, \"daar er slechts een weg is, dien\nzij volgen, moet ik weder bij hen komen. Het is genoeg, als ik nog\nhooger op ga. Ten minste als zij, mij niet vindende en vergetende\ndat ik vooruit was, niet op de gedachte gekomen zijn om achteruit te\ngaan. Welnu! zelfs in dit geval zal ik, als ik mij haast, hen terug\nvinden. Dat is duidelijk!\"\n\nIk herhaalde deze laatste woorden als iemand, die niet overtuigd\nis van hetgeen hij zegt. Bovendien duurde het lang voor ik zulke\neenvoudige gedachten had kunnen samenvoegen en uiten onder den vorm\neener redeneering.\n\nEene bange twijfeling bekroop mij nu. Was ik wel vooruit? Zeker. Hans\nvolgde mij en ging mijn oom voor. Hij had zelfs eenige oogenblikken\nstil gestaan om zijne bagage op zijn schouder vast te binden. Deze\nomstandigheid schoot mij weder te binnen. Juist op dat oogenblik had\nik mijn weg vervolgd.\n\n\"Bovendien,\" dacht ik, \"heb ik een zeker middel om niet te verdwalen,\neen draad om mij in dezen doolhof tot gids te strekken en die niet\nbreken kan, mijne getrouwe beek. Ik behoef haren loop opwaarts slechts\nte volgen en dan moet ik noodzakelijk de sporen mijner makkers terug\nvinden.\"\n\nDeze gedachte bemoedigde mij weder en ik besloot zonder tijdsverzuim\nweder op weg te gaan.\n\nHoe dankbaar was ik nu voor de voorzorg mijns ooms, toen hij den\njager belette de spleet in den granietwand gemaakt te stoppen! Zoo zou\ndan die weldadige bron, na onderweg onzen dorst gelescht te hebben,\nmij nu geleiden door de kronkelingen der aardschors.\n\nIk meende, dat eene wassching mij goed zou doen, voor ik verder ging.\n\nDaarom bukte ik mij om mijn voorhoofd te dompelen in het water der\nHans-beek.\n\nMen oordeele over mijne ontsteltenis!\n\nIk raakte het droge en hobbelige graniet aan! De beek stroomde niet\nmeer onder mijne voeten!\n\n\n\nHOOFDSTUK XXVII\n\n\n          Levend begraven.--Splitsing der galerij.--Bede tot God.--In\n          de zwarte duisternis.\n\n\nIk kan mijne wanhoop niet schetsen; geen woord uit de menschelijke\ntaal kan wedergeven, wat ik gevoelde.\n\nIk was levend begraven met het vooruitzicht van te bezwijken onder\nde kwellingen van honger en dorst.\n\nWerktuiglijk streek ik mijne gloeiende handen over den grond. Hoe\nuitgedroogd scheen die rots mij toe!\n\nMaar hoe had ik dan toch den loop der beek verlaten? Want zij was er in\nallen gevalle niet meer! Ik besefte nu de oorzaak van die zonderlinge\nstilte, toen ik voor de laatste maal luisterde of geen geroep mijner\nmakkers tot mijn oor zou doordringen. Dus had ik van het oogenblik af,\ndat ik mijne eerste schrede op dien dwaalweg zette, het afwezen der\nbeek niet opgemerkt. Het is duidelijk, dat zich op dat oogenblik de\ngalerij in tweeen splitste; terwijl de Hansbeek, eene andere helling\nvolgende, zich met mijne makkers naar onbekende diepten begaf!\n\nHoe zou ik terugkeeren? Geene sporen waren zichtbaar. Mijn voet liet\ngeen indruk op dat graniet achter. Ik brak mijn hoofd met het zoeken\nnaar de oplossing van dit onoplosbare vraagstuk. Mijn toestand kon\nuitgedrukt worden door het enkele woord: verloren!\n\nJa! verloren in eene diepte, die mij onmeetbaar toescheen! Die dertig\nuren aardschors drukten met eene verschrikkelijke zwaarte op mijne\nschouders! Ik gevoelde mij verpletterd.\n\nIk beproefde mijne denkbeelden weder op aardsche zaken te leiden. Met\nmoeite slaagde ik er in. Hamburg, het huis in de Koningstraat, mijn\narme Graeuben, de geheele wereld, waaronder ik verdwaald was, alles\nging in een oogwenk voorbij in mijne verwarde herinneringen. Ik\nzag in eene levendige zinsbegoocheling de voorvallen op de reis,\nden overtocht, IJsland, den heer Fridriksson, den Sneffels terug! Ik\nzeide tot mijzelven, dat als ik in mijn toestand nog slechts eene\nschaduw van hoop behield, dit een teeken van dwaasheid zijn zou en\ndat het beter was te wanhopen!\n\nInderdaad, welke menschelijke macht kon mij op de oppervlakte van\nden aardbol terug brengen en die verbazende gewelven scheiden, die\nzich boven mijn hoofd opeen stapelden? Wie kon mij op den rechten\nweg terug brengen en met mijne reisgezellen vereenigen?\n\n\"O, oom!\" riep ik op wanhopenden toon.\n\nHet was het eenige woord van verwijt, dat over mijne lippen kwam;\nwant ik besefte, wat de ongelukkige man moest lijden, als hij mij op\nzijne beurt zocht.\n\nToen ik mij zoo van alle menschelijke hulp verstoken en in de\nonmogelijkheid zag om iets tot mijn redding te beproeven, dacht ik aan\nhemelschen bijstand. De herinneringen mijner kindsheid, die mijner\nmoeder, die ik slechts in mijne prilste jeugd gekend had, kwamen in\nmijn geheugen terug. Ik nam mijn toevlucht tot het gebed, hoe weinig\nrecht ik ook had om te verwachten, dat ik gehoord zou worden door God,\ntot Wien ik mij zoo laat wendde, en riep Hem vurig aan.\n\nDat opzien tot de Voorzienigheid maakte mij een weinig bedaarder en\nik kon nu al de krachten van mijn verstand op mijn toestand vereenigen.\n\nIk had voor drie dagen levensmiddelen en mijne flesch was vol. Evenwel\nkon ik niet langer alleen blijven. Maar moest ik stijgen of dalen?\n\nNatuurlijk stijgen! altijd stijgen!\n\nZoo moest ik op het punt komen, waar ik de bron had verlaten, bij de\nnoodlottige splitsing. Was ik eens daar en had ik de beek onder mijne\nvoeten, dan kon ik altijd weder den top van den Sneffels bereiken.\n\nDat ik daaraan niet vroeger gedacht had! Het bood toch altijd nog\neene vrij zekere kans op redding aan. Het was dus in de allereerste\nplaats noodig om den loop der Hans-beek terug te vinden.\n\nIk stond op, en leunende op mijn met ijzer beslagen stok ging ik\nweder naar het boveneinde der galerij. Hare helling was vrij steil. Ik\nliep vol moed en onbeschroomd voort, als iemand die geene keus heeft\nbetreffende den weg, dien hij moet volgen.\n\nEen half uur lang ontmoette ik geene hinderpalen. Ik beproefde den\nweg te herkennen aan den vorm des tunnels, aan de uitstekende punten\nvan sommige rotsen, aan het voorkomen der kromten. Maar geen bijzonder\nteeken trof mijn geest, en ik bespeurde weldra, dat deze galerij mij\nniet op de plaats van splitsing terug kon brengen. Zij was zonder\nuitgang. Ik werd gestuit door een ondoordringbaren muur en viel op\nden grond.\n\nIk kan niet beschrijven door welk een schrik, door welk eene wanhoop ik\nnu werd aangegrepen. Ik was als vernietigd. Mijne hoop was verbrijzeld\ntegen dezen muur van graniet.\n\nVerloren in dezen doolhof, welks kronkelpaden elkander in alle\nrichtingen kruisten, was het nutteloos eene onmogelijke vlucht te\nbeproeven! Ik moest den verschrikkelijksten dood sterven! En, vreemde\nzaak! de gedachte rees bij mij op, dat als mijn versteend lichaam\neens opgedolven werd, het vinden daarvan op eene diepte van dertig\nuur gaans aanleiding zou geven tot ernstige wetenschappelijke vragen!\n\nIk wilde hardop spreken, maar alleen schorre tonen kwamen over mijne\nverdroogde lippen. Ik hijgde naar adem.\n\nTe midden van dezen angst maakte zich een nieuwe schrik van mijn\ngeest meester. Mijne lamp was door den val beschadigd. Het ontbrak\nmij aan de middelen om haar te herstellen. Haar licht verflauwde en\nzou spoedig uitgaan.\n\nIk zag, hoe de lichtgevende stroom in de slang van den toestel\nafnam. Een processie van zwevende schaduwen ging langs de verduisterde\nwanden. Ik durfde mijne oogen niet sluiten, uit vreeze van het\ngeringste deeltje van dit wegstervende schijnsel te missen! Ieder\noogenblik meende ik, dat het geheel zou verdwijnen en dat \"de zwarte\nduisternis\" mij omhulde.\n\nEindelijk flikkerde de laatste lichtstraal in de lamp. Ik volgde hem,\nik oogde hem na, ik vereenigde op hem al de macht mijner oogen, als\nop de laatste gewaarwording van licht, die het hun gegeven zou zijn\nte ondervinden, en ik bleef gedompeld in de allerakeligste duisternis.\n\nWelk een ijselijke kreet ontsnapte mij! Op aarde verliest het licht,\nzelfs in den donkersten nacht, nooit geheel zijne rechten; het is\nverstrooid, het is fijn; maar hoe weinig er ook van moge overblijven,\ntoch wordt het eindelijk nog door het netvlies opgevangen! Hier\nniets. De volstrekte duisternis maakte mij tot een blinde in den\nvolsten zin des woords.\n\nNu werd ik geheel radeloos. Ik stond op, stak de armen vooruit en\ntrachtte rond te tasten, hetgeen mij telkens veel pijn veroorzaakte;\nik begon te vluchten, liep in den blinde rond door dien verwarden\ndoolhof, daalde aanhoudend, liep door de aardschors gelijk een bewoner\nder onderaardsche mijngangen, riep, schreeuwde, huilde, kwetste mij\nspoedig aan de uitstekende rotspunten, viel en stond bebloed weder op,\ntrachtte het bloed te drinken, dat mijn gelaat bevochtigde, en wachtte\nonophoudelijk dat de eene of andere onvoorziene muur een hinderpaal\nzou opleveren, waartegen ik mijn hoofd moest verpletteren.\n\nWaarheen voerde mij die zinnelooze loop? Ik zal het nooit te weten\nkomen. Na verloop van verscheiden uren viel ik, zonder twijfel door\nvolslagen verlies van krachten, als een levenlooze klomp zoo lang ik\nwas op den' grond en verloor alle bewustheid van mijn bestaan!\n\n\n\nHOOFDSTUK XXVIII\n\n\n          Een geraas!--Het geluid van woorden.--Foerlorad.--Gemeenschap.\n          --Gesprek op anderhalf uur gaans.--Bemoediging.--Bewusteloos\n          neergeploft.\n\n\nToen ik weder bijkwam, was mijn gelaat vochtig, maar van tranen. Hoe\nlang die gevoelloosheid geduurd had, kan ik niet zeggen. Ik bezat\ngeen middel meer om den tijd te berekenen. Nooit was eene verlatenheid\nzoo volkomen!\n\nNa mijn val had ik veel bloed verloren. Ik baadde er in! Ach! wat speet\nhet mij, dat ik niet dood was \"en dat het nog terecht kon komen!\" Ik\nwilde niet meer denken. Ik verdreef alle gedachten en door de smart\noverwonnen, rolde ik mij naar den anderen wand.\n\nReeds voelde ik de bezwijming terug komen, en met haar mijn laatste\nuur, toen een hevig geraas mijn oor trof. Het geleek op het gerommel\nvan den donder, en ik hoorde de geluidsgolven langzaam wegsterven in\nde verwijderde diepten van den afgrond.\n\nVan waar dat geraas? zeker van het eene of andere natuurverschijnsel,\ndat in den schoot der aarde plaats had. De ontploffing eener gassoort\nof de val van eene zware laag van den aardbol.\n\nIk bleef luisteren. Ik wilde weten, of dit geraas herhaald zou\nworden. Een kwartier uurs verliep. Er heerschte stilte in de\ngalerij. Ik hoorde zelfs het kloppen van mijn hart niet meer.\n\nEensklaps verbeeldde ik mij, dat mijn oor, hetwelk toevallig tegen\nden muur lag, onduidelijke, onverstaanbare, verwijderde woorden\nopving. Ik beefde.\n\n\"Het is verbeelding!\" dacht ik.\n\nMaar neen. Oplettender luisterende, hoorde ik wezenlijk een gemompel\nvan stemmen. Maar mijne zwakheid liet niet toe, dat ik begreep,\nwat er gezegd werd. Toch sprak men. Ik was er zeker van.\n\nIk koesterde een oogenblik de vrees, dat het mijne eigene woorden\nmochten zijn, die de echo herhaalde. Misschien had ik geroepen zonder\nhet te weten? Ik sloot mijne lippen stijf op elkander en legde op\nnieuw mijn oor tegen den wand.\n\n\"Ja, zeker, men spreekt! men spreekt!\"\n\nNadat ik eenige voeten verder langs den muur voortgekropen was,\nhoorde ik duidelijker. Het gelukte mij eenige onzekere, zonderlinge,\nonbegrijpelijke woorden op te vangen. Het scheen mij toe, alsof die\nwoorden slechts zachtjes, om zoo te zeggen mompelende gesproken\nwerden! Het woord \"foerlorad\" werd meermalen herhaald op een toon\nvan smart.\n\nWat beteekende het? Wie sprak het uit? Ongetwijfeld mijn oom of\nHans. Maar als ik hen hoorde, konden zij mij ook hooren.\n\nIk riep dus zoo hard ik kon: \"Help! Help!\"\n\nIk luisterde, ik loerde in de duisternis op een antwoord, een schreeuw,\neen zucht. Niets liet zich hooren. Eenige minuten gingen voorbij. Eene\ngeheele wereld van gedachten was in mijn geest ontstaan. Ik dacht,\ndat mijne verzwakte stem niet tot mijne reisgezellen kon doordringen.\n\n\"Want zij zijn het,\" herhaalde ik. \"Wie anders dan zij zouden dertig\nuur gaans onder den grond begraven zijn?\"\n\nIk begon weder te luisteren. Met mijn oor langs den wand gaande\nvond ik een meetkunstig punt, waar de stemmen haren hoogsten graad\nvan sterkte schenen te bereiken. Het woord \"foerlorad\" kwam weder in\nmijn oor, daarna dat gerommel van den donder, waardoor ik uit mijne\nverdooving was gewekt.\n\n\"Neen,\" zeide ik, \"neen! Die stemmen doen zich niet hooren door de\nvaste stof heen. De wand bestaat uit graniet, hij zou de sterkste\nlosbranding niet doorlaten. Dat geraas komt uit deze zelfde\ngalerij! Hier moet een zeer buitengewoon uitwerksel van het geluid\nplaats hebben!\"\n\nIk luisterde weder en ditmaal, ja! ditmaal hoorde ik mijn naam\nduidelijk door de ruimte roepen!\n\nHet was mijn oom, die hem uitsprak! Hij sprak met den gids, en het\nwoord \"foerlorad\" was een deensch woord.\n\nNu begreep ik alles. Om mij te doen verstaan moest ik juist langs dezen\nmuur spreken, die mijne stem zou geleiden, gelijk de metaaldraad de\nelectriciteit geleidt.\n\nMaar ik had geen tijd te verliezen. Als mijne makkers zich slechts\neenige schreden verwijderden, dan was het verschijnsel van het geluid\nverdwenen. Ik naderde dus den muur en sprak zoo duidelijk mogelijk\ndeze woorden: \"Oom Lidenbrock!\"\n\nIk luisterde met een levendigen angst. Het geluid heeft geene\nbuitengewone snelheid. De dichtheid der luchtlagen vermeerdert zelfs\nzijne snelheid niet, zij vermeerdert slechts zijne kracht. Eenige\nseconden, die zoo vele eeuwen schenen, verliepen en eindelijk bereikten\ndeze woorden mijn oor:\n\n\"Axel! Axel!, zijt gij het?\"\n\n-- -- --\n\n\"Ja! ja!\" antwoordde ik.\n\n-- -- --\n\n\"Arm kind! waar zijt gij?\"\n\n-- -- --\n\n\"Verloren, in de zwartste duisternis!\"\n\n-- -- --\n\n\"Maar uwe lamp?\"\n\n-- -- --\n\n\"Is uit.\"\n\n-- -- --\n\n\"En de beek?\"\n\n-- -- --\n\n\"Is verdwenen.\"\n\n-- -- --\n\n\"Axel! arme Axel! vat moed!\"\n\n-- -- --\n\n\"Wacht even, ik ben uitgeput; ik heb geene kracht meer om te\nantwoorden. Maar spreek gij!\"\n\n-- -- --\n\n\"Houd moed,\" hernam mijn oom, \"spreek niet; luister naar mij. Wij\nzijn de galerij op en af gegaan om u te zoeken. Maar het was\nonmogelijk om u te vinden. Ach! wat heb ik u beweend, mijn kind! In\nde veronderstelling dat gij den weg der Hans-beek volgdet, zijn wij\nweder onder het lossen van geweerschoten benedenwaarts gegaan. En nu,\nal kunnen onzen stemmen zich vereenigen door een uitwerksel van het\ngeluid, zoo kunnen onze handen zich toch nog niet vereenigen! Maar\nwanhoop niet, Axel! Het is reeds iets als men elkaar verstaan kan.\"\n\n-- -- --\n\nIntusschen had ik nagedacht. Eene zekere, nog onbestemde hoop werd\nweder levendig in mijn hart. In de allereerste plaats stelde ik er\nbelang in om een ding te weten. Ik legde dus mijn mond tegen den muur\nen zeide: \"Oom?\"\n\n-- -- --\n\n\"Kind?\" werd mij na eenige oogenblikken geantwoord.\n\n-- -- --\n\n\"Wij moeten eerst weten welke afstand ons scheidt.\"\n\n-- -- --\n\n \"Dat is gemakkelijk.\"\n\n-- -- --\n\n\"Hebt gij uw tijdmeter bij u?\"\n\n-- -- --\n\n\"Ja!\"\n\n-- -- --\n\n\"Welnu, neem hem. Spreek mijn naam uit en geef nauwkeurig acht op\nde seconde, waarin gij spreekt. Ik zal hem herhalen, en gij zult ook\nhet juiste oogenblik waarnemen, waarop mijn antwoord tot u komt.\"\n\n-- -- --\n\n\"Goed! en de helft van den tijd, die tusschen mijne vraag en uw\nantwoord zal verloopen, zal den tijd aanwijzen, dien mijne stem noodig\nheeft om tot u te komen.\"\n\n-- -- --\n\n\"Zoo is het, oom!\"\n\n-- -- --\n\n\"Zijt gij gereed?\"\n\n-- -- --\n\n\"Ja!\"\n\n-- -- --\n\n\"Welnu! geef acht! ik zal uw naam uitspreken.\"\n\n-- -- --\n\nIk leg mijn oor tegen den wand, en zoodra het woord \"Axel\" mij\nbereikte, antwoordde ik onmiddelijk \"Axel\" en wachtte.\n\n-- -- --\n\n\"Veertig seconden,\" zeide nu mijn oom; \"er zijn veertig seconden\ntusschen de beide woorden verloopen; het geluid besteedt dus twintig\nseconden om den afstand tusschen ons te doorloopen. Berekend op\nduizend en twintig voet per seconde, maakt het twintig duizend vier\nhonderd voet uit of een en vijf achtste uur gaans.\"\n\n-- -- --\n\n\"Ruim anderhalf uur gaans!\" klaagde ik.\n\n-- -- --\n\n\"Welnu! daar is overkomen aan, Axel!\"\n\n-- -- --\n\n\"Maar moet ik stijgen of dalen?\"\n\n-- -- --\n\n\"Dalen, en wel om deze reden. Wij zijn in eene uitgestrekte ruimte\naangekomen, waarop een groot aantal galerijen uitloopen. Die welke\ngij gevolgd hebt, moet er u stellig heenbrengen, want het schijnt,\ndat al die spieten en scheuren van den bol als stralen uitgaan van\nhet onmetelijke hol, waarin wij ons bevinden. Sta dus op en ga weder\nop weg; loop, kruip, als het zijn moet, glijd van de steile hellingen\naf en gij zult onze armen gereed vinden om u aan het einde van den\nweg op te vangen. Op weg, mijn kind! op weg!\"\n\n-- -- --\n\nDie woorden bemoedigden mij weder.\n\n\"Vaarwel, oom!\" riep ik, \"ik vertrek. Onze stemmen kunnen de\ngemeenschap niet langer onderhouden, zoodra ik deze plaats heb\nverlaten. Vaarwel dan!\"\n\n-- -- --\n\n\"Tot weerziens, Axel! tot weerziens!\"\n\n-- -- --\n\nDit waren de laatste woorden, die ik hoorde. Dit vreemde gesprek,\ngevoerd door de dichte massa der aarde heen, terwijl de sprekers meer\ndan een uur gaans van elkander verwijderd waren, eindigde met die\nvertroostende woorden. Ik zond een dankgebed tot God op, want Hij had\nmij door de duisternis heen naar het eenige punt misschien gevoerd,\nwaar de stem mijner makkers mij kon bereiken.\n\nDit zeer verbazende uitwerksel van het geluid kon gemakkelijk\nverklaard worden door natuurkundige wetten; het was een gevolg van\nde gedaante van den gang en het geleidend vermogen der rots; er\nzijn meer voorbeelden van die voortplanting van geluiden, die voor\ntusschengelegen punten onmerkbaar zijn. Ik herinnerde mij, dat dit\nverschijnsel op vele plaatsen wordt waargenomen, o.a. op de binnenste\ngalerij van den koepel der St. Paulskerk te Londen en vooral onder de\nmerkwaardige holen op Sicilie in de onderaardsche steengroefkerkers\nbij Syracuse gelegen, waarvan de zonderlingste van dien aard bekend\nis onder den naam van het oor van Dionysius.\n\nDit alles herinnerde ik mij en ik zag duidelijk in, dat daar de stem\nvan mijn oom tot mij kwam, geen hinderpaal tusschen ons bestond. Den\nweg van het geluid volgende moest ik er stellig ook komen, zoo de\nkrachten mij onderweg niet begaven.\n\nIk stond dus op. Ik kroop meer dan ik liep. De helling was nog al\nsteil; ik liet mij afglijden.\n\nWeldra nam de snelheid mijner nederdaling op eene vrees inboezemende\nwijze toe en dreigde op een val te gaan gelijken. Ik had de kracht\nniet meer om mij op te houden.\n\nEensklaps voelde ik geen grond meer. Ik rolde, telkens opspringende,\nlangs de oneffenheden van eene loodrechte galerij, een waren put; mijn\nhoofd sloeg tegen een scherp rotspunt en ik geraakte buiten kennis.\n\n\n\nHOOFDSTUK XXIX\n\n\n          Ontwaken van Axel.--Was hij krankzinnig?--De grot verlaten.\n\n\nToen ik weder bijkwam, lag ik in een half donker op dikke dekens. Mijn\noom waakte en zocht op mijn gelaat naar eenig teeken van leven. Bij\nmijn eersten zucht greep hij mijne hand, bij mijn eersten oogopslag\nslaakte hij een vreugdekreet.\n\n\"Hij leeft! hij leeft!\" riep hij.\n\n\"Ja!\" antwoordde ik met eene zwakke stem.\n\n\"Mijn kind!\" zeide mijn oom mij aan zijn hart drukkende, \"nu zijt\ngij gered!\"\n\nIk was levendig getroffen door den toon, waarop die woorden werden\ngesproken en nog meer door de zorgen, die er mede gepaard gingen. Maar\nzulke beproevingen werden ook vereischt om den professor zulk eene\nontboezeming af te persen.\n\nOp dit oogenblik kwam Hans. Hij zag mijne hand rusten in die van\nmijn oom; ik durf verklaren dat zijne oogen een levendig genoegen\nuitdrukten.\n\n\"God dag!\" zeide hij,\n\n\"Goeden dag, Hans! goeden dag!\" mompelde ik. \"Zeg mij nu eens,\noom! waar wij thans zijn?\"\n\n\"Morgen, Axel! morgen, nu zijt gij nog te zwak; ik heb uw hoofd met\ncompressen omwoeld, die gij niet moet verschuiven; slaap dus, mijn\njongen! en morgen zult gij alles weten!\"\n\n\"Maar,\" hernam ik, \"zeg mij ten minste hoe laat en welke dag het is.\"\n\n\"'s Avonds elf uur; het is nu Zondag, de 9de Augustus, en ik verbied\nu mij iets meer te vragen voor den 10den dezer maand.\"\n\nIk was inderdaad zeer zwak, mijne oogen vielen onwillekeurig toe. Ik\nhad een nacht rust noodig; ik viel dus in slaap met de gedachte,\ndat mijne eenzaamheid vier lange dagen had geduurd.\n\nToen ik den volgenden morgen ontwaakte, keek ik eens rond. Mijne\nlegerstede, uit al de reisdekens bestaande, was opgeslagen in eene\nheerlijke grot, versierd met prachtigen dropsteen, en welker bodem\nmet fijn zand was bedekt. Er heerschte een half donker. Geene toorts,\ngeene lamp brandde er, en toch drong van buiten een onverklaarbaar\nschijnsel door eene nauwe opening in de grot. Ook hoorde ik een\nvreemd, onbepaald gemurmel, gelijk aan het geluid der golven, die op\neen vlakken oever breken en soms het fluiten van den wind.\n\nIk vroeg mij zelven of ik wel wakker was, of ik nog droomde,\nof mijne hersenen, door den val geschud, geene zuiver ingebeelde\ngeluiden vernamen. Echter konden mijne oogen en ooren zich niet zoo\nerg vergissen.\n\n\"Het is een straal van het daglicht,\" dacht ik, die door deze\nrotsspleet dringt! Het is toch het geraas van golven! Het is toch het\nfluiten van den wind! Bedrieg ik mij, of zijn wij op de oppervlakte\nder aarde teruggekomen? Heeft mijn oom dan van zijn tocht afgezien,\nof zou hij hem gelukkig volbracht hebben!\"\n\nIk legde mij deze onoplosbare vragen voor, toen de professor\nbinnenkwam.\n\n\"Goeden dag, Axel!\" sprak hij opgeruimd. \"Ik durf wedden, dat gij\nwelvarende zijt!\"\n\n\"Zeker!\" antwoordde ik op de dekens overeind gaande zitten.\n\n\"Dat kan niet anders, want ge hebt rustig geslapen. Hans en ik hebben\nbeurtelings bij u gewaakt en wij hebben uwe genezing snelle vorderingen\nzien maken.\"\n\n\"Ik gevoel mij inderdaad weder opgevroolijkt, en om het te bewijzen zal\nik eer doen aan het ontbijt, dat gij mij wel zult willen voortzetten!\"\n\n\"Gij zult eten, mijn jongen! de koorts heeft u verlaten. Hans heeft uwe\nwonden ingesmeerd met ik weet niet welke zalf, waarvan de IJslanders\nhet geheim bezitten en zij zijn uitmuntend geheeld. Een ferme vent,\nonze jager!\"\n\nZoo sprekende bereidde mijn oom eenige spijzen, die ik gretig verslond\nin weerwil van zijne waarschuwingen. Intusschen overstelpte ik hem\nmet vragen, die hij zich haastte te beantwoorden.\n\nIk vernam nu, dat mijn gelukkig afgeloopen val mij juist aan het\nuiteinde eener bijna loodrechte galerij had gebracht; daar een vloed\nvan steenen, waarvan de kleinste voldoende zou geweest zijn om mij te\nverpletteren, met mij mede was gekomen, moest men daaruit afleiden,\ndat een gedeelte der vaste massa met mij was afgegleden. Dit\nverschrikkelijk voertuig bracht mij dus in de armen mijns ooms,\nwaar ik bloedend en bewusteloos nederviel.\n\n\"Waarlijk,\" zeide hij mij, \"het is te verwonderen dat gij niet\nduizendmaal den dood hebt gevonden. Maar, laten wij elkander in Gods\nnaam niet meer verlaten; want wij zouden gevaar loopen elkaar niet\nmeer terug te zien!\"\n\n\"Laten wij elkander niet meer verlaten!\" De reis was dan nog niet ten\neinde? Ik zette van verbazing groote oogen op, hetgeen onmiddellijk\ntot deze vraag aanleiding gaf:\n\n\"Wat scheelt u toch, Axel?\"\n\n\"Ik moet u iets vragen. Gij zegt, dat ik gezond en wel ben?\"\n\n\"Zonder twijfel.\"\n\n\"Dat mijn lichaam ongedeerd is?\"\n\n\"Zeker.\"\n\n\"En mijn hoofd?\"\n\n\"Uw hoofd staat op eenige kneuzingen na, ongeschonden op zijne plaats\nop uwe schouders.\"\n\n\"Welnu! ik vrees, dat mijne hersenen in de war zijn.\"\n\n\"In de war?\"\n\n\"Ja. Zijn wij niet op de oppervlakte van den aardbol terug?\"\n\n\"Zeker niet!\"\n\n\"Dan moet ik gek zijn; want ik bemerk het daglicht, ik hoor het geraas\nvan den wind, die blaast en van de zee, die op het strand breekt!\"\n\n\"Zoo! is het anders niet?\"\n\n\"Zult gij het mij ophelderen?\"\n\n\"Ik zal u niets ophelderen, want het is onverklaarbaar; maar gij zult\nzien en begrijpen, dat de geologische wetenschap haar laatste woord\nnog niet heeft gesproken!\"\n\n\"Laten wij dan heen gaan!\" riep ik driftig opstaande.\n\n\"Neen, Axel! neen! de open lucht zou u kwaad kunnen doen.\"\n\n\"De open lucht?\"\n\n\"Ja! het waait vrij hard. Ik wil niet, dat gij u zoo blootstelt.\"\n\n\"Maar ik verzeker u, dat ik heel wel ben.\"\n\n\"Een beetje geduld, mijn jongen! Als gij weder instort, zou ons dat\nin groote ongelegenheid brengen, en wij moeten geen tijd verliezen,\nwant de overtocht kan lang duren.\"\n\n\"De overtocht?\"\n\n\"Ja! rust vandaag nog wat uit, dan zullen wij ons morgen inschepen.\"\n\n\"Ons inschepen!\"\n\nDat laatste woord deed mij van vreugde opspringen.\n\nHoe! ons inschepen! Hadden wij dan een stroom, een meer, eene zee ter\nonzer beschikking? Lag er een schip voor anker in de eene of andere\ninwendige haven?\n\nMijne nieuwsgierigheid werd ten hoogste geprikkeld. Te vergeefs poogde\nmijn oom mij tegen te houden. Toen hij zag, dat het ongeduld mij meer\nkwaad zou doen dan de bevrediging mijner wenschen, gaf hij toe.\n\nIk kleedde mij spoedig aan; uit overdrevene voorzichtigheid draaide\nik mij in eene der dekens, en verliet de grot.\n\n\n\nHOOFDSTUK XXX\n\n\n          De zee.--Onderaardsch licht.--Onmetelijk hol.--Versterkende\n          zeewind.--Woud van paddestoelen.--Fossiele beenderen.--Vrees\n          voor voorwereldlijke monsters.--Gerustheid van den professor.\n\n\nEerst zag ik niets; mijne aan het licht ontwende oogen sloten zich\nterstond. Toen ik ze weder kon openen, stond ik meer ontsteld dan\nverbaasd.\n\n\"De zee!\" riep ik.\n\n\"Ja!\" antwoorde mijn oom, \"de Lidenbrock-zee; en ik vlei mij, dat\ngeen zeevaarder mij de eer zal betwisten van haar ontdekt te hebben,\nnoch het recht om haar naar mij te noemen!\"\n\nEene verbazende watervlakte, het begin van een meer of een oceaan\nstrekte zich verder uit dan het gezicht reikte. De zeer bochtige oever\nvertoonde bij de laatste golvingen van het water een fijn, goudgeel\nzand, bezaaid met die kleine schelpen, waarin de eerste wezens der\nschepping leefden. De golven braken er op met dat heldere geraas,\ndat eigen is aan de van rondom ingesloten, groote binnenzeeen, het\nlichte schuim vloog op door den ademtocht van een matigen wind en\neenig zeestof kwam in mijn gezicht. Op dit zacht glooiende strand,\nomtrent honderd vadem van den golfrand, eindigden de voorbergen van\nverbazende rotsen, die, al breeder en breeder wordende, tot eene\nonmetelijke hoogte oprezen. Sommige verscheurden den oever met haar\nscherpen kam en vormden kapen en voorgebergten, waaraan de tand der\nbranding had geknaagd. Verder volgde het oog hunne massa's, die zuiver\nuitkwamen op den benevelden achtergrond aan den gezichteinder.\n\nHet was een ware oceaan met de grillige omtrekken der aardsche oevers,\nmaar verlaten en van een verschrikkelijk woest voorkomen.\n\nDat mijne blikken ver over deze zee konden rondgaan kwam daardoor, dat\neen \"bijzonder\" licht haar overal bescheen. Het was niet het zonlicht\nmet zijne schitterende straalbundels en de prachtige verspreiding\nzijner stralen, noch het bleeke en weifelende licht van de koningin\nder nachten, dat slechts eene weerkaatsing zonder warmte is. Neen. De\nsterkte van dit licht, zijne sidderende verspreiding, zijne heldere\nen zuivere witheid, zijn geringe warmtegraad, zijn glans, welke dien\nvan de maan verre overtrof, wezen duidelijk op een zuiver electrischen\noorsprong. Het was, gelijk het noorderlicht, een aanhoudend, zoo te\nzeggen, kosmisch natuurverschijnsel, dat deze grot vulde, die een\noceaan kon bevatten.\n\nHet gewelf boven mij, de hemel, als men wil, scheen te bestaan uit\ngroote wolken, beweeglijke en veranderlijke dampen, die ten gevolge der\nverdichting van tijd tot tijd in plasregens moesten overgaan. Ik zou\ngedacht hebben, dat er onder zulk eene zware dampkringsdrukking geene\nverdamping van het water plaats kon hebben, en toch dreven er door eene\nnatuurlijke, mij onbekende oorzaak, groote wolken in de lucht. Maar\nnu \"was het mooi weer.\" De electrische plekken brachten verbazende\nspelingen van het licht op de hoog drijvende wolken teweeg; donkere\nschaduwen teekenden zich af op hare onderste bochten, en dikwijls\nschoot tusschen twee lagen door een straal met eene aanmerkelijke\nkracht op ons neder. Maar toch was het de zon niet, want het ontbrak\ndit licht aan warmte. Het maakte een treurigen en hoogst zwaarmoedigen\nindruk. In plaats van een schitterend uitspansel met sterren, schemerde\ndoor die wolken een gewelf van graniet, die met zijne volle zwaarte\nop mij drukte, en die ruimte, hoe verbazend groot ook, zou niet\ntoereikende geweest zijn voor den omloop der allerkleinste planeet.\n\nIk herinnerde mij nu de theorie van een engelsch kapitein, die de aarde\ngelijk stelde met een grooten hollen bol, in welks binnenste de lucht\nten gevolge van de drukking lichtgevend was, terwijl twee sterren,\nPluto en Proserpina, er hare geheimzinnige banen bewandelen. Zou hij\nde waarheid gesproken hebben?\n\nWij waren inderdaad gevangen in eene verbazende holte. Over hare\nbreedte kon men niet oordeelen, daar haar oever zich, zoo ver het\ngezicht reikte, uitstrekte, evenmin als over hare lengte, want de blik\nwerd weldra gestuit door een eenigszins onbepaalden gezichteinder. Wat\nhare hoogte betreft, deze moest verscheiden uren gaans bedragen. Waar\nsteunde dat gewelf op zijne granieten beeren? Het oog kon het niet\nwaarnemen; maar er dreef menige wolk in den dampkring, wier hoogte\nop twee duizend vadem kon geschat worden, eene hoogte, welke die der\naardsche dampen verre overtrof en zonder twijfel aan de aanzienlijke\ndichtheid der lucht moest worden toegeschreven.\n\nHet woord \"hol\" drukt stellig mijne gedachte niet voldoende uit om deze\nonmetelijke ruimte te schilderen. Maar de woorden der menschelijke taal\nschieten te kort voor wie zich in de afgronden van den aardbol waagt.\n\nIk wist ook niet uit welk geologisch feit ik het bestaan van zulk\neene holte moest verklaren. Had de afkoeling van den aardbol haar\nkunnen doen ontstaan? Ik kende wel uit de verhalen der reizigers\nsommige beroemde grotten, maar geene enkele had zulke afmetingen.\n\nAl had de grot van Guachara en Columbia, door Von Humboldt bezocht,\nhet geheim harer diepte niet verraden aan den geleerde, die haar over\neene ruimte van twee duizend vijf honderd voet onderzocht, zoo strekte\nzij zich toch waarschijnlijk niet veel verder uit. Het onmetelijke\nMammouth-hol in Kentucky vertoonde wel reusachtige afmetingen, daar\nzijn gewelf zich vijf honderd voet boven een onpeilbaar meer verhief\nen reizigers er tien uur gaans in doordrongen zonder het einde te\nbereiken. Maar wat beteekenden die holen in vergelijking van dat,\nhetwelk ik nu bewonderde, met zijn hemel van dampen, zijne electrische\nuitstralingen en de uitgestrekte zee binnen in hetzelve? Mijne\nverbeelding gevoelde hare onmacht tegenover die onmetelijkheid.\n\nZwijgende beschouwde ik al die wonderen. Het ontbrak mij aan\nwoorden om mijne gewaarwordingen uit te drukken. Ik meende op de\neene of andere verre planeet, Uranus of Neptunus, getuige te zijn\nvan verschijnselen, waarvan mijne \"aardsche\" natuur geen begrip\nhad. Voor nieuwe gewaarwordingen waren nieuwe woorden noodig en mijne\nverbeeldingskracht deed ze mij niet aan de hand. Ik beschouwde, dacht,\nbewonderde met eene verbazing vermengd met eenigen schrik.\n\nHet onverwachte van dit schouwspel had den blos der gezondheid op\nmijn gelaat teruggebracht; ik was op weg om mij met de verwondering te\nbehandelen en mijne genezing te bewerken door middel van deze nieuwe\ngeneeskundige praktijk; bovendien verfrischte mij de kracht eener\nzeer verdichte lucht, die meer zuurstof aan mijne longen toevoerde.\n\nMen kan licht begrijpen dat het, na eene zeven en veertig daagsche\nopsluiting in eene nauwe galerij, een onwaardeerbaar genot was dezen\nzeewind met vochtige, zoutachtige uitwasemingen beladen, in te ademen.\n\nOok behoefde ik er geen berouw over te hebben, dat ik mijne duistere\ngrot had verlaten. Mijn oom, die reeds aan deze wonderen gewoon was,\nverwonderde zich niet meer.\n\n\"Hebt gij kracht genoeg om een weinig rond te wandelen?\" vroeg hij mij.\n\n\"Ja zeker!\" antwoordde ik, \"niets zal mij aangenamer zijn.\"\n\n\"Welnu! neem mijn arm, Axel! en laten wij de bochten van den oever\nvolgen.\"\n\nIk nam dit aanbod gretig aan, en wij begonnen onze wandeling langs\nde kust van dezen nieuwen oceaan.\n\nTer linkerzijde vormden steile en ongelijke, op elkander gestapelde\nrotsen eene reusachtige opeenhooping, die eene verbazende uitwerking\nmaakte. Van hare zijden stortten zich watervallen af, die zich tot\nheldere en geraasmakende waterbekkens vereenigden; eenige lichte dampen\nwezen, van rots tot rots zwevende, de plaats der warme bronnen aan,\nen beekjes stroomden zachtjens naar den algemeenen vergaderbak, terwijl\nzij in de hellingen gelegenheid zochten om lieflijker te murmelen.\n\nOnder die beken herkende ik onze getrouwe reisgezellin, de Hans-beek,\ndie zich rustig in zee stortte, alsof zij nooit iets ander gedaan\nhad sedert de schepping der wereld.\n\n\"Haar zullen wij voortaan missen!\" zeide ik zuchtende.\n\n\"Ba!\" antwoordde de professor, \"haar of eene andere, wat maakt\ndat uit?\"\n\nIk vond dat antwoord min of meer ondankbaar.\n\nMaar op dit oogenblik trok een onverwacht schouwspel mijne\naandacht. Vijf honderd schreden verder, bij het omslaan van een hoog\nvoorgebergte, vertoonde zich een hoog, lommerrijk en dicht woud aan\nonze oogen. Het bestond uit tamelijk groote boomen, die op regelmatige\nzonneschermen geleken, met zuivere en meetkunstige omtrekken; de\nluchtstroomen schenen geen vat te hebben, op hun gebladerte en ondanks\nden wind bleven zij onbeweeglijk, als waren het versteende cederboomen.\n\nIk versnelde mijne schreden. Ik kon geen naam geven aan deze\nzonderlinge houtsoort. Maakten zij geen deel uit van de tot nu toe\nbekende twee honderd duizend soorten van planten en moest men, haar\neene bijzondere plaats aanwijzen in de plantenwereld der aan hat\nwater groeiende gewassen? Neen. Toen wij onder haar lommer kwamen,\nbleef er van mijne verbazing slechts bewondering over.\n\nInderdaad bevond ik mij tegenover aardsche voortbrengselen, maar op\neene reusachtige leest geschoeid. Mijn oom noemde ze oogenblikkelijk\nbij hun naam.\n\n\"Het is een woud van paddestoelen,\" zeide hij.\n\nEn hij bedroog zich niet. Men oordeele over de ontwikkeling\ndezer planten, die zich zoo gaarne op warme en vochtige plaatsen\nophouden. Ik wist, dat de \"lycoperdon giganteum,\" volgens Bulliard,\neen omtrek van acht tot negen voet bereikt; maar dit waren witte,\ndertig a veertig voet hooge paddestoelen met een hoed van dezelfde\nmiddellijn. Zij stonden er bij duizenden; het licht kon niet door\nhun dicht lommer heendringen en een volslagen duisternis, heerschte\nonder deze koepels, die even dicht naast elkander stonden als de\nronde daken eener afrikaansche stad.\n\nToch wilde ik nog dieper doordringen. Eene doodelijke koude viel\nneder van die vleezige gewelven. Een half uur doolden wij rond in\ndie vochtige duisternis en met een ongeveinsd gevoel van welbehagen\nbegroette ik weder de oevers der zee.\n\nMaar de plantengroei dezer onderaardsche streek bepaalde zich niet\nlouter tot die paddestoelen. Verder verhieven zich groepsgewijze\neen groot aantal andere boomen met ontkleurde bladeren. Zij waren\ngemakkelijk te herkennen; het waren de nederige struiken der aarde met\nwonderbare afmetingen, honderd voet hooge wolfsklauwen, reusachtige\nzegelboomen, boomvormige varens, zoo groot als de dennen der hooge\nbreedten, lepidodendrons met cylindervormige verdeelde stammen, in\nlange bladen uitloopende en bezet met harde stekels als monsterachtige\ncactussen.\n\n\"Verbazend,\" riep mijn oom. \"Ziedaar de geheele plantenwereld uit\nhet tweede tijdperk der aarde, het overgangstijdperk. Ziedaar die\nnederige planten uit onze tuinen, die boomen werden in de eerste\neeuwen van den aardbol! Beschouw ze, Axel! bewonder ze! Nooit is een\nplantenkenner op zulk een feest geweest!\"\n\n\"Gij hebt gelijk, oom! De voorzienigheid schijnt in deze onmetelijke\nbroeikas die voorwereldlijke planten te hebben willen bewaren, die de\nscherpzinnigheid der geleerden zoo gelukkig weder heeft samengesteld.\"\n\n\"Gij zegt terecht, dat het eene broeikas is, mijn jongen! maar\ngij zoudt u nog juister uitdrukken, als gij er bijvoegdet, dat het\nmisschien eene diergaarde is.\"\n\n\"Eene diergaarde!\"\n\n\"Ja, zonder twijfel. Bezie het stof maar, dat wij vertreden; die op\nden grond verspreide beenderen.\"\n\n\"Beenderen!\" riep ik. \"Ja! beenderen van voorwereldlijke dieren!\"\n\nIk viel aan op die eeuwenoude overblijfselen, bestaande uit eene\nonvergankelijke delfstoffelijke zelfstandigheid [12]. Ik gaf zonder\naarzelen een naam aan die reusachtige beenderen, die op uitgedroogde\nboomstammen geleken.\n\n\"Dat is de onderkaak van den Mastodont,\" zeide ik; \"dat zijn de\nmaaltanden van het Dinotherium, ziedaar een dijbeen, dat alleen aan het\ngrootste dezer dieren, het Megatherium, kan toebehoord hebben. Ja,\nwel is het eene diergaarde, want die beenderen zijn hier zeker\nniet gebracht door een zondvloed; de dieren, waaraan zij behooren,\nhebben geleefd aan de oevers dezer onderaardsche zee, in de schaduw\ndezer boomachtige planten. Zie, daar bespeur ik geheele geraamten. En\ntoch....\"\n\n\"En toch?\" zeide mijn oom.\n\n\"Begrijp ik de aanwezigheid van zulke viervoetige dieren niet in dit\nhol van graniet.\"\n\n\"Waarom niet?\"\n\n\"Omdat het dierlijke leven op aarde eerst bestaan heeft in de\nsecundaire tijdperken, toen de aangespoelde grond gevormd is door\nhet alluvium en de witgloeiende rotssteenen van het eerste tijdperk\nheeft vervangen.\"\n\n\"Hoe! op zulk eene diepte onder de oppervlakte der aarde?\"\n\n\"Zonder twijfel, en deze daadzaak kan geologisch verklaard worden. In\neen zeker tijdperk bestond de aarde uit eene veerkrachtige schors,\naan afwisselende op- en nedergaande bewegingen onderworpen, tengevolge\nvan de wetten der aantrekkingskracht. Het is waarschijnlijk, dat\ner verzakkingen in den bodem zijn gekomen, en dat een gedeelte\nder aangespoelde gronden weggezonken is in de plotseling geopende\nafgronden.\"\n\n\"Dat moet zoo zijn. Maar als er voorwereldlijke dieren geleefd hebben\nin deze onderaardsche streken, wie verzekert ons dan, dat er nog niet\nhet eene of andere van die monsters rondzwerft in deze sombere wouden\nof achter die steile rotsen?\"\n\nBij deze gedachte onderzocht ik, niet zonder angst, de verschillende\npunten van den gezichteinder; maar geen levend wezen vertoonde zich\nop die eenzame oevers.\n\nIk was een weinig vermoeid; ik ging zitten op het uiteinde van een\nvoorgebergte, aan welks voet de golven met veel geraas braken. Van\ndaar omvatte mijn blik de geheele baai, die door een inham van de kust\nwerd gevormd. Achterin werd eene kleine haven door pyramidale rotsen\ningesloten. Haar kalm water was tegen den wind beschut. Een brik en\ntwee of drie schoeners hadden er gemakkelijk in kunnen omkeeren. Ik\nrekende er bijna op het eene of andere vaartuig met volle zeilen te\nzien uitloopen en met den zuidenwind het ruime sop kiezen.\n\nMaar die begoocheling verdween weldra. Stellig waren wij de eenige\nlevende schepselen in deze onderaardsche wereld. Als de wind\nsoms ging liggen, daalde eene stilte, nog veel dieper dan die der\nwoestijn, op de dorre rotsen, en drukte op de oppervlakte van den\noceaan. Dan trachtte ik door de verre nevelen heen te boren en die\ngordijn te verscheuren, die voor den geheimzinnigen achtergrond\nvan den gezichteinder hing. Wat al vragen verdrongen zich op mijne\nlippen! Waar eindigde die zee? Waar voerde zij heen? Zouden wij immer\nhare tegenoverliggende oevers bereiken?\n\nMijn oom twijfelde er volstrekt niet aan. Ik wenschte en vreesde het\nte gelijk.\n\nNa een uur doorgebracht te hebben met de beschouwing van dit\nwonderlijke tooneel, gingen wij weder langs het strand naar de grot,\nen met het hoofd vol van de zonderlingste denkbeelden viel ik in een\ngerusten slaap.\n\n\n\nHOOFDSTUK XXXI\n\n\n          Door een zeebad versterkt!--Vloed, ebbe en magnetische\n          helling.--Scheepstimmerhout.--Het vlot.\n\n\nToen ik den volgenden morgen ontwaakte was ik geheel genezen. Ik\nmeende, dat een bad zeer heilzaam voor mij zou zijn, en dompelde mij\ndaarom eenige minuten lang in het water dezer Middellandsche zee. Dien\nnaam verdiende zij zeker meer dan eenige andere.\n\nIk kwam met goeden eetlust aan het ontbijt. Hans verstond zeer goed\nde kunst om onze kleine spijskaart gereed te maken; hij had water en\nvuur ter zijner beschikking, zoodat hij eenige afwisseling kon brengen\nin onzen gewonen kost. Bij het nagerecht schonk hij ons eenige kopjes\nkoffie in, en nooit proefde ik met meer smaak dien heerlijken drank.\n\n\"Nu,\" zeide mijn oom, \"is het de tijd van den vloed, en wij moeten\nde gelegenheid niet verzuimen om dit verschijnsel waar te nemen.\"\n\n\"Hoe, de vloed!\" riep ik.\n\n\"Zonder twijfel.\"\n\n\"Doet de invloed van maan en zon zich dan zelfs hier gevoelen?\"\n\n\"Waarom niet? Zijn de lichamen niet in hun geheel aan de algemeene\naantrekking onderworpen? Derhalve kan deze watermassa zich niet aan de\nalgemeene wet onttrekken. Ook zult gij zien, dat zij zich in weerwil\nvan de luchtdrukking op hare oppervlakte even goed verheft als de\nAtlantische Oceaan zelf.\"\n\nOp dit oogenblik betraden wij het zand van den oever en de golven\nkwamen langzamerhand verder het strand op.\n\n\"Dat is toch het begin van den vloed,\" riep ik.\n\n\"Ja, Axel! en aan de strepen van het schuim kunt gij zien, dat de\nzee omtrent tien voet stijgt.\"\n\n\"Het is vreemd!\"\n\n\"Neen, het is natuurlijk.\"\n\n\"Gij moogt zeggen wat gij wilt: dit alles schijnt mij buitengewoon\ntoe en nauwelijks kan ik mijne oogen gelooven. Wie zou ooit binnen\nde schors der aarde een echten oceaan met zijne ebbe en zijn vloed,\nzijne winden en stormen verwacht hebben!\"\n\n\"Waarom niet? Is er eene natuurkundige reden tegen?\"\n\n\"Ik zie er geene, zoodra ik het stelsel der inwendige warmte moet\nopgeven.\"\n\n\"Tot nu toe wordt de theorie van Davy dus bevestigd?\"\n\n\"Zeker, en dan is er ook niets te zeggen tegen het bestaan van zeeen\nof landen binnen den aardbol.\"\n\n\"Zonder twijfel, maar onbewoond.\"\n\n\"Waarom? zouden deze wateren geene onbekende vischsoorten kunnen\nherbergen?\"\n\n\"In allen gevalle hebben wij er tot nu toe geene aangetroffen.\"\n\n\"Welnu, wij kunnen hengels maken en zien, of de hoek hier beneden\neven gelukkig zal zijn als in de ondermaansche zeeen.\n\n\"Wij kunnen het beproeven, Axel! want wij moeten al de geheimen dezer\nnieuwe gewesten uitvorschen.\"\n\n\"Maar waar zijn wij, oom? want ik heb u deze vraag nog niet gedaan,\nwaarop uwe werktuigen u het antwoord moeten geven.\"\n\n\"In een waterpasse richting driehonderd vijftig uur gaans van IJsland.\"\n\n\"Zoo ver?\"\n\n\"Ik ben zeker, dat ik mij geen vijf honderd vadem bedrieg.\"\n\n\"En wijst het kompas nog altijd zuidoost?\"\n\n\"Ja! met eene westelijke afwijking van negentien graad en twee en\nveertig minuten, juist als op aarde. Met zijne helling heeft iets\nbijzonders plaats, dat ik met de uiterste zorg heb waargenomen.\"\n\n\"En dat is?\"\n\n\"Dat de naald, in plaats van naar de pool te hellen, zooals zij op\nhet noordelijk halfrond doet, integendeel rijst.\"\n\n\"Daaruit moeten wij dus opmaken, dat het punt van magnetische\naantrekking ligt tusschen de oppervlakte van den aardbol en de plaats\nwaar wij ons thans bevinden?\"\n\n\"Juist! en het is waarschijnlijk, dat, als wij onder de poolstreken\nkwamen, waar James Ross de magnetische pool ontdekt heeft, wij\nzien zouden, dat de naald loodrecht gaat staan. Derhalve ligt dat\ngeheimzinnige middelpunt van aantrekking niet zeer diep.\"\n\n\"Dat is inderdaad een feit, dat de wetenschap niet vermoed heeft.\"\n\n\"De wetenschap, mijn jongen! is samengesteld uit dwalingen, maar uit\nzulke, die het goed is te begaan, want zij voeren langzamerhand tot\nde waarheid.\"\n\n\"En op welke diepte zijn wij?\"\n\n\"Op eene diepte van vijf en dertig uur gaans.\"\n\n\"Dan is,\" zeide ik de kaart naziende, \"het Schotsche Hoogland boven\nons, en daar verheft het Grampian-gebergte zijne met sneeuw bedekte\nkruin tot eene aanzienlijke hoogte.\"\n\n\"Ja!\" antwoordde de professor lachende, \"de vracht is wel wat zwaar,\nmaar het gewelf is stevig; de groote bouwmeester van het heelal heeft\nhet van goede bouwstoffen gemaakt, en nooit zou de mensch er zulk eene\ndraagkracht aan hebben kunnen geven! Wat zijn de bogen der bruggen\nen de spitsbogen der hoofdkerken vergeleken met dit schip van een\nstraal van drie uur gaans, waaronder een oceaan en stormen zich op\nhun gemak kunnen ontwikkelen?\"\n\n\"O! ik vrees niet, dat de hemel zal instorten. Oom, wat zijn nu uwe\nplannen? Denkt gij er niet aan om naar de oppervlakte van den aardbol\nterug te keeren?\"\n\n\"Terugkeeren! Nu nog mooier! Onze reis voortzetten, ja! daar tot nu\ntoe alles zoo goed gaat.\"\n\n\"Maar ik zie niet in, hoe wij door deze vloeibare massa heen moeten\nkomen.\"\n\n\"Ik ben niet van plan om er mij met het hoofd naar beneden in te\nstorten. Maar als de oceanen eigenlijk gezegd slechts meren zijn, daar\nhet land hen omringt, dan is het zeker dat deze binnenzee ingesloten\nis door het vaste graniet.\"\n\n\"Dat is niet twijfelachtig.\"\n\n\"Welnu! op den tegenoverliggenden oever ben ik zeker nieuwe uitwegen\nte zullen vinden.\"\n\n\"Hoe lang veronderstelt gij dan, dat deze oceaan is?\"\n\n\"Dertig of veertig uur gaans.\"\n\n\"Zoo!\" antwoordde ik, maar dacht toch dat die schatting wel\nonnauwkeurig zou zijn.\n\n\"Wij hebben dus geen tijd te verliezen, en morgen reeds steken wij\nin zee.\"\n\nOnwillekeurig zochten mijne oogen het schip, dat ons moest overbrengen.\n\n\"Wij zullen ons dus inschepen,\" zeide ik. \"Goed! En met welk schip\nzullen wij den overtocht doen?\"\n\n\"Niet met een schip, mijn jongen! maar met een goed en stevig vlot.\"\n\n\"Een vlot!\" riep ik; \"een vlot is even onmogelijk te vervaardigen\nals een schip, en ik zie niet....\"\n\n\"Gij ziet niet, Axel! maar als gij luisterdet, zoudt gij kunnen\nhooren!\"\n\n\"Hooren?\"\n\n\"Ja! eenige hamerslagen, die u zouden zeggen, dat Hans reeds aan het\nwerk is.\"\n\n\"Vervaardigt hij een vlot?\"\n\n\"Ja!\"\n\n\"Heeft hij dan reeds boomen onder zijne bijl doen vallen?\"\n\n\"O! de boomen waren reeds geveld. Kom mede en gij zult hem aan het\nwerk zien.\"\n\nNa eene wandeling van een kwartier uurs zag ik Hans werken aan de\nandere zijde van het voorgebergte, dat de kleine natuurlijke haven\nvormde; nog eenige stappen en ik was bij hem. Tot mijne groote\nverbazing lag een half voltooid vlot op het zand; het bestond uit\nbalken van eene bijzondere houtsoort, en een groot aantal zware\nplanken. Kromhouten en allerlei spanten bedekten letterlijk den\nbodem. Er lag daar genoeg om eene geheele vloot te timmeren.\n\n\"Oom!\" riep ik, \"wat is dat voor hout?\"\n\n\"Het is pijnboomhout, dennenhout, beukenhout, al de soorten van\nnoordsche kegeldragers, die versteend zijn door de werking van het\nzeewater.\"\n\n\"Is het mogelijk!\"\n\n\"Dat noemt men \"Surtarbrandur\" of versteend hout.\"\n\n\"Maar als fossiel hout moet het zoo hard zijn als steen, en kan het\ndan drijven?\"\n\nSoms niet; dat hout wordt wel eens echte koolblende; weder ander hout,\nzooals dit, heeft nog slechts een begin van versteening ondergaan. \"Zie\nmaar,\" voegde mijn oom er bij, terwijl hij een stuk van dat kostbare\nstrandgoed in zee wierp.\n\nHet hout zonk eerst, kwam toen weder boven en dreef op de golven.\n\n\"Zijt gij overtuigd?\" zeide mijn oom.\n\n\"Vooral daarvan, dat het onmogelijk is.\"\n\nDen avond van den volgenden dag was, dank zij de bekwaamheid van\nden gids, het vlot voltooid; het was tien voet lang en vijf breed;\nde balken van Surtarbrandur met stevige touwen aan elkander verbonden\nboden een vaste oppervlakte aan, en toen het te water was gelaten,\ndreef dit nieuwe vaartuig rustig op de golven der Lidenbrock-zee.\n\n\n\nHOOFDSTUK XXXII\n\n\n          Zeilklaar--Vertrek van Graeubenhaven.--Het\n          scheepsjournaal.--Voorwereldlijke visch.--Blindheid\n          van die visch.--Axel's droom.--Axel ontwaakt.\n\n\nDen 13den Augustus werden wij zeer vroeg wakker. Wij moesten een\nnieuwe soort van snel en weinig vermoeiend middel van vervoer inwijden.\n\nEen groote mast, gemaakt van twee gewangde stammen, eene ra, uit\neen derden gevormd, een zeil, van onze dekens genomen, maakten al\nde tuigage van het vlot uit. Aan touwen ontbrak het niet. Het geheel\nwas stevig.\n\nTe zes uur gaf de professor het sein om aan boord te gaan. De\nlevensmiddelen, de bagage, de werktuigen, de wapens en eene\naanzienlijke hoeveelheid zoet water waren reeds aanwezig.\n\nHans had een roer gemaakt, dat hem in staat stelde zijn drijvenden\ntoestel te besturen. Hij greep de roerpen. Ik maakte het touw los,\ndat ons aan den oever verbond; het zeil werd bij den wind gehaald en\nwij staken snel van land.\n\nOp het oogenblik dat wij de kleine haven verlieten, wilde mijn oom;\ndie veel prijs stelde op eene aardrijkskundige benaming, haar een\nnaam geven, den mijnen bij voorbeeld.\n\n\"Op mijne eer!\" zeide ik, \"ik wilde u een anderen voorstellen.\"\n\n\"Welken?\"\n\n\"Den naam van Graeuben. Graeubenhaven, dat zal zeer goed staan op\nde kaart.\"\n\n\"Het zij zoo! Graeubenhaven dan.\"\n\nEn zoo werd de herinnering aan mijn lief meisje verbonden met onze\nhachelijke onderneming.\n\nEr woei een noordoostenwind; wij vorderden zeer snel met den wind\nvan achteren. De zeer dichte luchtlagen hadden eene aanzienlijke\ndrijfkracht en werkten op het zeil als een sterke luchttrekker.\n\nNa verloop van een uur was mijn oom in staat onze snelheid te\nberekenen.\n\n\"Als wij zoo blijven voortgaan,\" zeide hij, \"zullen wij minstens dertig\nuur per dag afleggen en weldra den tegenovergestelden oever bereiken.\"\n\nIk antwoordde niet en nam plaats voor op het vlot. Reeds neigde\nde noordkust naar den gezichteinder, de beide armen van den oever\nscheidden zich verre van een, als om ons vertrek gemakkelijk te\nmaken. Eene onmetelijke zee strekte zich voor mij uit, de grauwe\nschaduw van groote wolken, die op dit doodsche water scheen te\ndrukken, vloog snel over zijne oppervlakte. De zilveren stralen van\nhet electrische licht, hier en daar door een droppeltje teruggekaatst,\ndeden lichtende punten op de zijden van het vaartuig ontstaan. Weldra\nwas het land geheel uit het gezicht, elk kenbaar punt verdween, en\nzonder het schuimende zog van het vlot zou men hebben kunnen denken,\ndat het onbeweeglijk lag.\n\nTegen den middag zagen wij verbazend groote wierplanten aan de\noppervlakte der golven drijven. Ik kende de groeikracht dezer\ngewassen, die meer dan twaalf duizend voet diep op den zeebodem\nkruipen, zich vermenigvuldigen onder eene drukking van bijna vier\nhonderd dampkringen en dikwijls zulke uitgestrekte banken vormen,\ndat zij de vaart der schepen belemmeren; maar nooit, geloof ik,\nwaren er reusachtiger wierplanten dan die van de Lidenbrock-zee.\n\nOns vlot dreef langs zeegras van drie en vier duizend voet lang,\nonmetelijke slangen, die zich verre buiten het bereik van het gezicht\nvoortslingerden; ik vermaakte mij met die eindelooze linten na te\nstaren, steeds meenende hun einde te bereiken, en uren lang werd mijn\ngeduld op de proef gesteld, terwijl mijne verbazing toenam.\n\nWelke natuurkracht was in staat om zulke planten voort te brengen,\nen hoedanig moet het voorkomen der aarde in de eerste eeuwen van haar\nbestaan geweest zijn, toen onder den invloed van warmte en vochtigheid\nalleen het plantenrijk zich op hare oppervlakte ontwikkelde!\n\nHet werd avond, en zooals ik reeds den vorigen avond opgemerkt had,\nverminderde de lichtgevende toestand der lucht niet. Het was een\nstandvastig verschijnsel, op welks duur men staat kon maken.\n\nNa het avondeten strekte ik mij uit aan den voet van den mast en\nsliep weldra in onder vadsige droomerijen.\n\nHans, die onbeweeglijk aan het roer stond, liet het vlot maar\nvoortdrijven, dat overigens met den wind van achteren niet eens\nbehoefde bestuurd te worden.\n\nSedert ons vertrek van Graeubenhaven had professor Lidenbrock mij\nopgedragen om het \"scheepsjournaal\" te houden, om de geringste\nwaarnemingen aan te teekenen, om de belangrijke verschijnselen, de\nrichting van den wind, de verkregen snelheid, den afgelegden weg, met\neen woord al de voorvallen van dezen vreemden zeetocht te beschrijven.\n\nIk zal mij dus vergenoegen met hier die dagelijksche aanteekeningen\nin te lasschen, die om zoo te zeggen door de gebeurtenissen in de\npen werden gegeven, om een nauwkeurig verslag van onzen overtocht\nte leveren.\n\n\n\n\n\nVrijdag 14 Augustus. Stijve noordwestenwind. Het vlot loopt snel in\neene rechte lijn. De kust blijft dertig uur gaans van ons af onder\nden wind. Er is niets aan den gezichteinder te zien. De sterkte\nvan het licht verandert niet. Mooi weer, dat wil zeggen, de wolken\ndrijven zeer hoog, zijn niet zwaar en baden in een witten dampkring,\nals ware het smeltend zilver.\n\nDe thermometer wijst +32 deg. C.\n\nTegen den middag maakt Hans een hoek vast aan een touw; het aas bestaat\nuit een stukje vleesch; hij werpt hem in zee. Gedurende twee uur\nvangt hij niets. Zijn die wateren dan onbewoond? Neen. Hans voelt,\ndat hij beet heeft, haalt den hoek op en brengt een visch boven,\ndie hevig spartelt.\n\n\"Een visch!\" roept mijn oom.\n\n\"Het is een steur!\" riep ik op mijne beurt, \"een kleine steur.\"\n\nDe professor beschouwt het dier oplettend en deelt mijn gevoelen\nniet. Deze visch heeft een platten, ronden kop, en het achterlijf is\nmet beenachtige platen bedekt; zijn bek is tandeloos; vrij ontwikkelde\nborstvinnen zitten aan zijn staarteloos lichaam. Dit dier behoort\nwel tot eene orde, waaronder de natuurkundigen den steur hebben\ngerangschikt, maar het verschilt er van in sommige gewichtige punten.\n\nMijn oom bedriegt er zich niet in, want na een vrij kort onderzoek\nzegt hij:\n\n\"Deze visch behoort tot eene sedert eeuwen uitgestorven familie, wier\nversteende overblijfselen men alleen in devonische gronden terugvindt.\"\n\n\"Hoe!\" riep ik uit, \"zouden wij dan een van die bewoners der\noorspronkelijke zeeen levend gevangen hebben?\"\n\n\"Ja!\" antwoordde de professor, terwijl hij zijne waarnemingen\nvoortzette, \"en gij ziet dat die fossiele visschen niet de minste\novereenkomst hebben met de tegenwoordige soorten. Een dier wezens\nlevend te bezitten is een waar geluk voor den natuurkundige.\"\n\n\"Maar tot welke familie behoort hij?\"\n\n\"Tot de orde der Ganoiden, familie der Cephalaspiden, geslacht....\"\n\n\"Welnu?\"\n\n\"Geslacht der Pterychti, daar zou ik op zweren; maar deze levert eene\nbijzonderheid op, die naar men zegt bij de visschen der onderaardsche\nwateren aangetroffen wordt.\"\n\n\"Welke?\"\n\n\"Hij is blind!\"\n\n\"Blind!\"\n\n\"Niet alleen blind, maar hij mist zelfs geheel het gezichtsorgaan.\"\n\nIk kijk en zie dat het volkomen waar is. Maar het kan een bijzonder\ngeval zijn. Andermaal wordt er een aas aangeslagen en het snoer in zee\ngeworpen. Die oceaan is bepaald zeer vischrijk, want binnen een paar\nuur vangen wij eene groote hoeveelheid Pterychti, benevens visschen,\nbehoorende tot een insgelijks uitgestorven familie, de Dipteriden,\nmaar wier geslacht mijn oom niet kan herkennen. Alle zijn beroofd\nvan het gezichtsorgaan. Deze onverwachte vangst bezorgt ons een\ngoeden voorraad.\n\nHet schijnt dus stellig zeker, dat deze zee slechts fossiele soorten\nbevat, waarvan de visschen en de kruipende dieren des te volmaakter\nzijn, naar mate zij eerder geschapen zijn.\n\nMisschien treffen wij nog wel eenige van die hagedissoorten aan,\ndie de wetenschap weder heeft weten samen te stellen uit een stuk\nbeen of kraakbeen.\n\nIk neem den kijker en onderzoek de zee. Zij is eenzaam. Zonder twijfel\nzijn wij nog te dicht bij de kusten.\n\nIk zie naar boven. Waarom zouden niet sommige van die vogels, die\nde onsterfelijke Cuvier weder heeft samengesteld, klapwieken in\ndie zware luchtlagen? De visschen zouden hun overvloed van voedsel\nverschaffen. Ik sla den omtrek gade, maar de lucht is even onbewoond\nals de oevers.\n\nToch sleept mijne verbeelding mij mede in de wonderbare\nveronderstellingen van de leer der voorwereldlijke organische\nwezens. Wakende droom ik. Ik meen op de oppervlakte des waters die\nverbazende Chersiten, die voorwereldlijke schildpadden, gelijk aan\ndrijvende eilandjes, te zien. Mij dunkt, dat ik op de verdonkerde\nstranden de groote zoogdieren der eerste tijden zie rondloopen, het\nLeptotherium, in de holen van Brazilie gevonden, het Mericotherium,\nuit de bevrozen streken van Siberie gekomen. Verderop schuilt het\ndikhuidige Lophiodon, die reusachtige tapir, achter de rotsen, gereed\nom het Anoplotherium zijn prooi te betwisten, een vreemd dier, dat\niets heeft van den neushoorn, het paard, het nijlpaard en den kameel,\nalsof de Schepper verscheiden dieren in een enkel had vereenigd. De\nreusachtige Mastodont slingert zijn snuit en verbrijzelt met zijne\nslagtanden de rotsen aan den oever, terwijl het Megatherium, stevig\nop zijne verbazende pooten rustende, de aarde omwoelt en door zijn\ngebrul de echo van het helder klinkende graniet wekt. Hooger op\nbeklimt de Protopitheek, de eerste aap, die op de oppervlakte der aarde\nverscheen, de ongenaakbare toppen. Nog hooger zweeft de Pterodactylus\nmet gevleugelde handen als eene groote vledermuis op de samengeperste\nlucht. In de bovenste lagen eindelijk ontvouwen de verbazende vogels,\nsterker dan de casuaris, grooter dan de struis, hunne ontzaglijke\nwieken en vliegen met den kop tegen den wand van het granietgewelf.\n\nDe geheele voorwereld herleeft weder in mijne verbeelding. Ik word\nteruggevoerd naar de bijbelsche tijdperken der schepping, lang\nvoor het ontstaan van den mensch, toen de onvoltooide aarde nog niet\ngeschikt was om hem te ontvangen. Mijn droom loopt de verschijning der\nbezielde wezens vooruit. De zoogdieren verdwijnen, dan de vogels, dan\nde kruipende dieren der secundaire vorming, en eindelijk de visschen,\nde schaaldieren, de weekdieren, de gelede dieren. De plantdieren uit\nhet overgangstijdperk keeren op hunne beurt tot het niet terug. Al\nhet leven der aarde trekt zich in mij samen en mijn hart alleen\nklopt in deze ontvolkte wereld. Er zijn geene jaargetijden, geene\nluchtstreken meer; de eigene warmte van den aardbol neemt onophoudelijk\ntoe en maakt die van het schitterende hemellichaam noodeloos. De\nplantengroei breidt zich uit; ik dwaal als eene schim rond onder\nde boomvormige varens, vertreed met mijne weifelende schreden den\nregenboog-kleurigen mergel en den bonten zandsteen van den bodem;\nik leun tegen den stam der verbazende kegeldragers; ik leg mij neder\nin de schaduw der Sphenophyllen, der Asterophyllen en der honderd\nvoet hooge Wolfsklauwen.\n\nDe eeuwen verloopen als dagen; ik ga weder terug in de reeks der\nvormveranderingen van de aarde; de planten verdwijnen; de granietrotsen\nverliezen hare hardheid; onder de werking eener sterkere warmte wordt\nde vaste toestand door den vloeibaren vervangen; het water stroomt\nnaar de oppervlakte der aarde, het kookt, wordt luchtvormig; de dampen\nomhullen de aarde, die langzamerhand slechts eene luchtmassa vormt, tot\nroodgloeien gebracht, zoo groot als de zon en zoo schitterend als zij!\n\nIn het middelpunt van dat nevelachtige lichaam, dat veertien honderd\nduizend maal grooter is dan de bol, dien het eens vormen zal,\nword ik medegevoerd in het hemelruim; mijn lichaam wordt fijner,\nwordt op zijne beurt luchtvormig en vermengt zich als een onweegbaar\nstofje met die ontzettende dampen, die hunne vlammende baan in het\noneindige beschrijven!\n\nWelk een droom! Waar voert hij mij heen? Mijne koortsige hand zet\nde vreemde bijzonderheden van dien droom op het papier. Ik heb\nalles vergeten, den professor, den gids, het vlot! Mijn verstand\nis verbijsterd....\n\n\"Wat scheelt u?\" vraagt mijn oom.\n\nIk staar hem met opene oogen aan zonder hem te zien.\n\n\"Pas op, Axel! gij zult in zee vallen!\"\n\nTe gelijk voel ik mij stevig aangrijpen door de hand van Hans. Zonder\nhem zou ik mij onder de heerschappij van mijn droom in de golven\ngestort hebben.\n\n\"Wordt hij krankzinnig?\" roept de professor.\n\n\"Wat is er gaande?\" zeg ik eindelijk weder bijkomende.\n\n\"Zijt gij ziek?\"\n\n\"Neen! ik was een oogenblik buiten mijzelven, maar het is voorbij. Gaat\nanders alles goed?\"\n\n\"Ja! de wind is goed, de zee effen! wij vorderen snel, en als mijne\ngissing mij niet bedriegt moeten wij weldra land vinden.\"\n\nOp die woorden sta ik op, zie naar den gezichteinder; maar de waterlijn\nen de wolkenlijn loopen nog altijd ineen.\n\n\n\nHOOFDSTUK XXXIII\n\n\n          Des professors ongeduld geboekstaafd.--De lange zeereis.--In\n          het ijzer gebeten.--zeemonsters.--Ontsteltenis.--Strijd.--De\n          plesiosaurus bezwijkt.\n\n\nZaturdag 15 Augustus.--De zee behoudt hare eentonige\neenvormigheid. Geen land in zicht. De gezichteinder schijnt oneindig\nver.\n\nMijn hoofd is nog zwaar door mijn akeligen droom.\n\nMijn oom heeft niet gedroomd, maar hij is knorrig; hij onderzoekt\nmet zijn kijker al de punten van den gezichteinder en slaat met een\nteleurgesteld gelaat de armen over elkander.\n\nIk merk op, dat professor Lidenbrock op het punt is om weder de\nongeduldige man van vroeger te worden, en teeken het feit in mijn\njournaal aan. Mijne gevaren en mijn lijden waren noodig geweest\nom een vonkje menschlievendheid uit hem te voorschijn te roepen;\nmaar sedert mijne genezing komt zijn ware aard weder boven. En toch,\nwaarom zou hij zich weder boos maken? Wordt de reis niet voortgezet\nonder de gunstigste omstandigheden? Loopt het vlot niet bijzonder snel?\n\n\"Gij schijnt ongerust, oom!\" zeide ik, toen ik hem den kijker zoo\ndikwijls aan de oogen zag brengen.\n\n\"Ongerust? Neen!\"\n\n\"Ongeduldig dan?\"\n\n\"Men zou het ten minste worden!\"\n\n\"Toch loopen wij met eene snelheid....\"\n\n\"Wat baat mij dat? De snelheid is niet te gering, maar de zee is\nte groot!\"\n\nIk herinner mij nu, dat de professor voor ons vertrek de lengte van\ndie onderaardsche zee op omtrent dertig uur gaans schatte. Nu hadden\nwij reeds een driemaal langeren weg afgelegd, en nog vertoonden zich\nde zuidelijke oevers niet.\n\n\"Wij dalen niet!\" hervat de professor. \"Dat alles is tijd verspillen\nen bovendien ben ik zoo verre niet gekomen om een pleziertochtje te\ndoen op een vijver!\"\n\nHij noemt dien overtocht een pleziertochtje en die zee een vijver!\n\n\"Maar\", zeide ik, \"daar wij den weg gevolgd hebben, dien Saknussemm\nheeft aangewezen....\"\n\n\"Dat is de vraag nog. Hebben wij dien weg gevolgd? Heeft Saknussemm dit\nwater aangetroffen? Is hij het overgestoken? Heeft die beek, welke wij\ntot gids hebben genomen, ons niet geheel van den rechten weg geholpen?\"\n\n\"In allen gevalle behoeft het ons niet te spijten, dat wij tot hier\ntoe gekomen zijn. Dit schouwspel is prachtig, en....\"\n\n\"Wij komen niet om te zien. Ik heb mij een doel voorgesteld en dat\nwil ik bereiken. Spreek mij dus niet van bewonderen.\"\n\nIk houd mij voor gewaarschuwd, en laat den professor begaan, die van\nongeduld op zijne lippen bijt.\n\nDes avonds te zes uur vordert Hans zijn loon, en zijne drie\nrijksdaalders worden hem toegeteld.\n\n\n\n\n\nZondag 16 Augustus.--Niets nieuws. Het zelfde weder. De wind schijnt\neen weinig te willen aanwakkeren. Bij mijn ontwaken is mijn eerste werk\nom de lichtsterkte te onderzoeken. Ik vrees altijd, dat het electrische\nverschijnsel eerst mocht verduisteren en daarna uitgaan. Maar er\nis niets van aan: de schaduw van het vlot teekent zich zuiver op de\noppervlakte der golven af.\n\nDie zee is waarlijk eindeloos! Zij moet de breedte der Middellandsche\nzee, misschien wel van den Atlantischen Oceaan hebben. Waarom niet?\n\nMijn oom peilt bij herhaling; hij maakt een der zwaarste breekijzers\nvast aan het uiteinde van een touw, dat hij twee honderd vaam\nviert. Geen grond. Wij hebben veel moeite om ons dieplood weder op\nte halen.\n\nToen het breekijzer weder boven was gebracht, laat Hans mij op zijn\noppervlakte zeer duidelijke indruksels zien. Men zou zeggen, dat dit\nstuk ijzer sterk geklemd is geweest tusschen twee harde lichamen.\n\nIk zie den jager aan.\n\n\"Taender!\" zegt hij.\n\nIk begrijp hem niet. Ik wend mij naar mijn oom, die geheel in nadenken\nverzonken is. Ik durf hem niet storen. Ik keer naar den IJslander\nterug. Deze, den mond bij herhaling open- en toedoende, maakt mij\nzijne bedoeling duidelijk.\n\n\"Tanden!\" zeide ik ontsteld, terwijl ik de ijzeren staaf oplettender\nbeschouwde.\n\nJa! wel zijn het tanden, waarvan de afdruk in het metaal is\nachtergebleven! De kaken, waarin zij staan, moeten eene verbazende\nkracht bezitten! Is het een monster van de verdwenen soorten, dat\nonder de diepe waterlaag zich beweegt, vraatzuchtiger dan de haai,\ngeduchter dan de walvisch? Ik kan mijne oogen niet afwenden, van\ndeze half doorgebeten staaf! Zal mijn droom van den vorigen nacht\nwerkelijkheid worden?\n\nDie gedachten verontrusten mij den ganschen dag, en mijne verbeelding\nkomt nauwelijks eenigszins tot bedaren gedurende een slaap van\neenige uren.\n\n\n\n\n\nMaandag 17 Augustus.--Ik doe mijn best om mij de bijzondere\neigenschappen van die voorwereldlijke dieren uit het secundaire\ntijdperk te herinneren, die op de weekdieren, de schaaldieren en\nde visschen volgende, de verschijning der zoogdieren op den aardbol\nvoorafgingen. De wereld behoorde toen aan de kruipende dieren. Die\nmonsters heerschten onbeperkt in de zeeen der Juragroep [13]. De natuur\nhad hun de volkomenste inrichting geschonken. Welk eene verbazende\nkracht! De tegenwoordige hagedissoorten, waarvan de alligators of\nkrokodillen de grootste en geduchtste zijn, zijn slechts zwakke\nnabootsingen van hunne vaderen uit de eerste eeuwen!\n\nIk sidder, omdat ik die monsters heb opgeroepen. Geen menschelijk\noog heeft ze ooit levend gezien. Zij verschenen op aarde duizend\neeuwen voor den mensch, maar hunne versteende beenderen, die men\nteruggevonden heeft in den kleiachtigen kalksteen, dien de Engelschen\n\"lias\" noemen, hebben ons in staat gesteld hen ontleedkundig samen\nte stellen en hunne kolossale vorming te leeren kennen.\n\nIk heb in het Museum te Hamburg het geraamte gezien van eene\ndier hagedissoorten, dat dertig voet lang was. Ben ik, een\nbewoner der aarde, dan voorbeschikt om mij vlak tegenover die\nvertegenwoordigers eener voorwereldlijke familie te bevinden? Neen! het\nis onmogelijk. Toch staat het merk der sterke tanden op de ijzeren\nstaaf, en aan hun afdruksel zie ik, dat zij kegelvormig zijn gelijk\ndie van den krokodil.\n\nAngstig vestigen mijne blikken zich op de zee; ik vrees een van die\nbewoners der onderzeesche holen boven te zien komen.\n\nIk veronderstel, dat professor Lidenbrock mijne gedachten, misschien\nwel mijne vrees deelt, want na het breekijzer onderzocht te hebben\nziet hij rond over den oceaan.\n\n\"Naar den duivel,\" zeide ik in mijzelven, \"met die gedachte, waarop\nhij gekomen is, om te peilen! Hij heeft het een of andere zeedier in\nzijne schuilplaats gestoord, en als wij niet onder weg aangevallen\nworden!...\"\n\nIk sla een blik op de wapens en verzeker mij, dat zij in goeden staat\nzijn. Mijn oom ziet, wat ik doe, en maakt eene goedkeurende beweging.\n\nReeds verraden geweldige golvingen van de oppervlakte der baren de\nonrust der dieper liggende lagen. Het gevaar is nabij. Wij moeten op\nonze hoede zijn.\n\n\n\n\n\nDinsdag 18 Augustus.--Het wordt avond, of liever het oogenblik komt,\nwaarop de slaap onze oogleden bezwaart; want het wordt nooit nacht\nop dezen oceaan en het onverzoenlijke licht vermoeit hardnekkig onze\noogen, alsof wij onder de zon der poolzeeen voeren. Hans staat aan\nhet roer. Gedurende zijne wacht slaap ik in.\n\nTwee uur later doet een vreeselijke schok mij ontwaken. Het vlot is\nmet eene onbeschrijfelijke kracht opgeheven en twintig vadem verder\nnedergeworpen geworden.\n\n\"Wat is er gaande?\" roept mijn oom; \"hebben wij gestooten?\"\n\nHans wijst met den vinger op een afstand van twee honderd vadem eene\nzwartachtige massa, die beurtelings rijst en daalt. Ik bezie haar en\nroep uit:\n\n\"Het is een kolossale bruinvisch!\"\n\n\"Ja!\" antwoordt mijn oom; \"en ziedaar ook een buitengewoon groote\nzeedraak!\"\n\n\"En verder een monsterachtige krokodil! Zie zijn breeden muilen de\nrijen tanden, waarmede deze gewapend is. Ha! hij verdwijnt!\"\n\n\"Een walvisch! een walvisch!\" roept de professor. \"Ik merk zijne\nontzaglijke vinnen! Zie, wat al lucht en water hij uit zijne neusgaten\nspuit!\"\n\nInderdaad verheffen zich twee vloeibare zuilen op eene aanmerkelijke\nhoogte boven de zee. Wij staan verbaasd, ontsteld, beangst tegenover\ndeze troep zeemonsters. Zij hebben bovennatuurlijke afmetingen en\nhet kleinste hunner zou het vlot met een beet verbrijzelen. Hans\nwil te loefwaart afhouden, om die gevaarlijke buren te ontwijken;\nmaar hij bemerkt aan de andere zijde niet minder geduchte vijanden:\neene veertig voet groote schildpad en eene slang van dertig voet,\ndie haar geduchten kop boven de golven uitsteekt.\n\nHet is onmogelijk om te vluchten. Die kruipende dieren naderen;\nzij draaien rondom het vlot met eene vaart, die een sneltrein niet\nzou kunnen evenaren; zij beschrijven om hetzelve evenmiddelpuntige\ncirkels. Ik heb mijne karabijn gegrepen. Maar welke uitwerking kan\neen kogel hebben op de schubben, waarmede het lichaam dezer dieren\nbedekt is.\n\nWij zijn stom van angst. Daar naderen zij! Van den eenen kant de\nkrokodil, van den anderen de slang. De overigen zijn verdwenen. Ik wil\nvuur geven. Hans houdt mij door een teeken tegen. De twee monsters gaan\nhet vlot op vijftig vadem afstands voorbij, storten zich op elkander,\nen hunne woede belet hun ons te bemerken.\n\nHet gevecht begint op een afstand van honderd vadem van het vlot. Wij\nzien de beide monsters duidelijk handgemeen worden.\n\nMaar het schijnt mij toe, dat de andere dieren, de bruinvisch, de\nwalvisch, de zeedraak, de schildpad, nu ook deel komen nemen aan\nde worsteling; ieder oogenblik meen ik hen te zien. Ik wijs ze den\nIJslander. Deze schudt ontkennend het hoofd.\n\n\"Tva!\" zegt hij.\n\n\"Hoe! twee? Hij beweert, dat slechts twee dieren....\"\n\n\"Hij heeft gelijk,\" roept mijn oom, die den kijker niet van zijne\noogen heeft weggenomen.\n\n\"Nu nog fraaier!\"\n\n\"Ja! het eerste dezer monsters heeft den bek van een bruinvisch,\nden kop van een zeedraak, de tanden van een krokodil en dat heeft\nons bedrogen. Het is het vreeselijkste der voorwereldlijke kruipende\ndieren, de ichthyosaurus!\"\n\n\"En het andere?\"\n\n\"Het andere is eene slang, verborgen in de schaal eener schildpad,\nde verschrikkelijke vijandin van den eerste, de plesiosaurus!\" Hans\nheeft de waarheid gesproken. Slechts twee monsters beroeren zoo de\noppervlakte der zee en ik heb twee kruipende dieren der oorspronkelijke\nzeeen voor mij. Ik bemerk het bloedige oog van den ichthyosaurus,\ndat zoo groot is als een menschenhoofd. De natuur heeft hem een\nbuitengewoon sterken gezichtstoestel geschonken, die in staat is om de\ndrukking der waterlagen in de diepte die hij bewoont, te weerstaan. Men\nheeft hem terecht den walvisch der hagedissoorten genoemd, want hij\nheeft zijne snelheid en gedaante. Deze meet niet minder dan honderd\nvoet, en ik kan over zijne grootte oordeelen, als hij zijne loodrechte\nstaartvinnen boven de golven uitsteekt. Zijn kaak is ontzettend groot,\nen volgens de natuurkundigen bevat zij niet minder dan honderd twee\nen tachtig tanden.\n\nDe plesiosaurus, eene slang met een rolrond lichaam en korten staart,\nheeft pooten in de gedaante van roeiriemen. Haar geheele lichaam is\nmet eene schaal bedek, en haar hals, even buigzaam als die der zwaan,\nsteekt dertig voet boven de golven uit.\n\nDeze dieren tasten elkander met eene onbeschrijfelijke woede\naan. Zij doen vloeibare bergen oprijzen, die zich tot het vlot toe\nuitbreiden. Twintigmaal zijn wij op het punt van om te slaan. Een\nontzettend schel gefluit doet zich hooren. De twee dieren hebben\nzich in elkander geslingerd. Ik kan het eene niet van het andere\nonderscheiden! Alles hebben wij te vreezen van de woede des\noverwinnaars.\n\nEen, twee uren verloopen. De worsteling wordt met dezelfde razernij\nvoortgezet. De strijdenden naderen en verlaten beurtelings het\nvlot. Wij blijven onbeweeglijk, maar houden ons gereed om te vuren.\n\nPlotseling verdwijnen de ichthyosaurus en de plesiosaurus, en vormen\neen echten maalstroom in den schoot der golven. Verscheidene minuten\nverloopen. Zal het gevecht ten einde gebracht worden in de diepten\nder zee?\n\nMaar eensklaps komt een ontzaglijke kop, die van den plesiosaurus,\nboven water. Het monster is doodelijk gekwetst. Ik bemerk zijne\nverbazende schaal niet meer. Zijn lange hals alleen richt zich\novereind, zakt, verheft zich weder, kromt zich nogmaals, drijft op de\ngolven als eene reusachtige zweep en wringt zich als een doorgesneden\nworm. Het water spat tot op een aanzienlijken afstand. Het verblindt\nons. Maar spoedig eindigt de doodsangst van het kruipende dier, zijne\nbewegingen verminderen, zijne stuiptrekkingen bedaren, en het lange\nlijf der slang strekt zich als eene levenlooze massa op de tot rust\ngekomene golven uit.\n\nMaar de ichthyosaurus, heeft hij zijn onderzeesch hol weder\nopgegezocht, of zal hij nog eens aan de oppervlakte der zee\nverschijnen?\n\n\n\nHOOFDSTUK XXXIV\n\n\n          Nieuw gevaar.--Iets gezien.--Een eiland.--De geyser.\n\n\nWoensdag 19 Augustus.--Gelukkig heeft de hevige wind ons in staat\ngesteld om snel het tooneel van den strijd te ontvluchten. Hans staat\nnog altijd aan het roer. Mijn oom, die door de wisselingen van dien\nstrijd uit zijne alles overheerschende overpeinzingen was wakker\ngeschud, vervalt weder in zijne ongeduldige beschouwing van de zee.\n\nDe reis wordt weder even eentonig als te voren, hetgeen ik niet meer\nverlang te zien afbreken ten koste van de gevaren van gisteren.\n\n\n\n\n\nDonderdag 20 Augustus.--Een vrij onbestendige\nnoord-noordwestenwind. Warm weder. Wij vorderen drie en een halve\nmijl per uur.\n\nTegen den middag doet zich in de verte een geraas hooren. Ik stip\nhier het feit aan zonder er eene verklaring van te kunnen geven. Het\nis een aanhoudend geloei.\n\n\"De zee breekt in de verte op eene rots of een eilandje,\" zegt de\nprofessor.\n\nHans klautert in den top van den mast, maar seint geene klip. De\noceaan is effen tot aan den gezichteinder.\n\nDrie uren verloopen. Het geloei schijnt voort te komen van een\nverwijderden waterval.\n\nIk maak er mijn oom opmerkzaam op, die het hoofd schudt. Toch ben\nik overtuigd, dat ik mij niet bedrieg. Loopen wij dan een waterval\nin den mond, die ons in den afgrond zal storten? Het is mogelijk,\ndat die manier van te dalen den professor zal bevallen, omdat zij\ndichter bij het loodrechte komt; maar ik voor mij....\n\nIn allen gevalle moet er eenige uren verder onder den wind een\ngeraasmakend natuurverschijnsel plaats hebben, want het geloei laat\nzich nu met groote hevigheid hooren. Komt het uit de lucht of uit\nden oceaan?\n\nIk wend mijne blikken naar de in den dampkring zwevende dampen, en\ntracht hunne hoogte te peilen. De lucht is stil; de wolken, die naar\nhet hoogste punt van het gewelf worden gevoerd, schijnen onbeweeglijk\nen verliezen zich in de sterke stralenschieting van het licht. Dus\nmoet ik de oorzaak van het verschijnsel ergens anders zoeken.\n\nIk onderzoek nu den zuiveren en onbenevelden gezichteinder. Zijn\nvoorkomen is niet veranderd. Maar als dat geraas voortkomt uit een\nval, een waterval; als deze geheele oceaan in een lager bekken stort;\nals dat geloei wordt voortgebracht door eene vallende watermassa,\ndan moet de stroom versnellen en zijne toenemende snelheid kan mij\neene maat aangeven van het gevaar, dat ons bedreigt. Ik onderzoek de\nstroomsnelheid. Zij is gelijk nul. Eene ledige flesch die ik in zee\nwerpt, blijft onder den wind.\n\nTegen vier uur staat Hans op, klemt zich aan den mast en klautert naar\nden top. Vandaar doorloopt zijn oog den cirkelboog, dien de oceaan voor\nhet vlot beschrijft, en blijft op een punt rusten. Zijn gelaat drukt\ngeene verrassing uit, maar zijn oog blijft in dezelfde richting staren.\n\n\"Hij heeft iets gezien,\" zegt mijn oom.\n\n\"Ik geloof het ook.\"\n\nHans komt weder beneden, strekt den arm naar het zuiden uit en zegt\n\n\"Dernere!\"\n\n\"Ginds!\" antwoordt mijn oom.\n\nEn zijn kijker nemende, ziet hij oplettend eene minuut, die mij wel\neene eeuw toescheen, voor zich uit en roept:\n\n\"Ja, ja!\"\n\n\"Wat ziet gij?\"\n\n\"Eene verbazende waterzuil, die zich boven de golven verheft.\"\n\n\"Weder het eene of andere zeedier?\"\n\n\"Misschien.\"\n\n\"Laten wij dan den steven naar het westen wenden, want wij hebben\nreeds kennis gemaakt met het gevaar van die voorwereldlijke monsters\nte ontmoeten!\"\n\n\"Wij zullen niet van koers veranderen,\" antwoordt mijn oom.\n\nIk wend mij naar Hans. Deze bestuurt het roer met vaste hand.\n\nEn toch moet het, als wij op den afstand, die ons van dit dier\nscheidt en dien wij gerust op twaalf uur gaans kunnen schatten, de\nwaterzuil kunnen zien, die het uit zijne neusgaten spuit, van eene\nbovennatuurlijke grootte zijn.\n\nVluchten zou dus niets anders zijn dan zich gedragen volgens de wetten\nder meest gewone voorzichtigheid. Maar wij zijn niet hier gekomen om\nvoorzichtig te zijn.\n\nWij gaan dus vooruit. Hoe dichterbij wij komen, hoe grooter de zuil\nwordt. Welk monster kan zich met zulk eene hoeveelheid water opvullen\nen het zoo zonder tusschenpoozen uitblazen?\n\nTe acht uur des avonds zijn wij er geene twee uur gaans meer van\naf. Zijn zwartachtig, ontzaglijk en heuvelachtig lichaam strekt zich\nals een eilandje in zee uit. Is het verbeelding? is het angst? Zijne\nlengte schijnt mij toe meer dan duizend vadem te bedragen. Wat is dat\ndan voor een walvischaardig dier, welks bestaan de Cuviers noch de\nBlumenbachs hebben kunnen vermoeden? Het is onbeweeglijk en schijnt te\nslapen; de zee schijnt het niet te kunnen optillen en de baren golven\nlangs zijne zijden. De waterzuil, die vijfhonderd voet hoog opgeworpen\nwordt, valt weder met een oorverdoovend geraas als regen neder. Wij\nhouden als krankzinnigen op dien ontzaglijken klomp aan, dien honderd\nwalvisschen ook slechts voor een dag niet zouden verzadigen.\n\nDe schrik bevangt mij. Ik wil niet verder gaan. Ik zal, als het\nnoodig is, den val van het zeil doorsnijden! Ik verzet mij tegen den\nprofessor, die mij geen antwoord geeft.\n\nEensklaps staat Hans op, en met den vinger het dreigende punt\naanwijzende, zegt hij:\n\n\"Holme!\"\n\n\"Een eiland!\" roept mijn oom.\n\n\"Een eiland!\" zeg ik, op mijne beurt de schouders ophalende.\n\n\"Zeker!\" antwoordt de professor schaterende van lachen.\n\n\"Maar die waterzuil?\"\n\n\"Geyser\", zegt Hans.\n\n\"Zonder twijfel, een geyser\", antwoordt mijn oom, \"een geyser gelijk\naan dien op IJsland!\" [14].\n\nIk wilde eerst niet toegeven, dat ik mij zoo lomp vergist had. Een\neilandje aangezien te hebben voor een zeemonster! Maar het wordt\nduidelijk, dat het zoo is, en ik moet eindelijk mijne dwaling\nerkennen. Het was slechts een gewoon verschijnsel.\n\nNaarmate wij naderen, worden de afmetingen der waterzuil\ngrootscher. Het eilandje stelt met eene bedrieglijke juistheid een\nwalvischaardig dier voor, welks kop tien vadem boven de golven\nuitsteekt. De geyser, een woord, dat \"woede\" beteekent, verheft\nzich statig aan het uiteinde. Van tijd tot tijd hebben er doffe\nontploffingen plaats, en de verbazende waterstraal, door hevigen\ntoorn aangegrepen, schudt zijn vederbos van dampen en stijgt tot de\neerste wolkenlaag. Hij staat op zich zelven. Zwaveldampen noch heete\nbronnen omringen hem, en al de vulkanische kracht vereenigt zich\nin hem. De stralen van het electrische licht vermengen zich met die\nverblindende waterzuil, waarvan elke droppel geschakeerd wordt met\nde prismatische kleuren.\n\n\"Aan wal gaan!\" beval de professor.\n\nMaar wij moeten zorgvuldig die waterhoos vermijden, die het vlot in\neen oogenblik zou doen zinken. Behendig sturende brengt Hans ons aan\nhet uiteinde van het eilandje.\n\nIk spring op de rots; mijn oom volgt mij gezwind, terwijl de jager op\nzijn post blijft, als iemand die boven zulke verwondering verheven is.\n\nDe bodem bestaat uit graniet vermengd met kiezelachtigen tufsteen;\nhij beeft onder onze voeten, gelijk de wanden van een stoomketel,\nwaartegen oververhitte stoom bonst; hij is brandend heet. Wij komen\nin het gezicht van een klein bekken in het midden, waaruit de geyser\nzich verheft. Ik dompel een thermometer in het kokende water, die\neene hitte van honderd drie en zestig graad teekent.\n\nDit water komt dus uit een vuurhaard. Dat is lijnrecht in strijd\nmet de theorien van professor Lidenbrock. Ik kan niet nalaten het op\nte merken.\n\n\"Welnu!\" antwoordt hij, \"wat bewijst dit tegen mijne leer?\"\n\n\"Niets!\" zeg ik op een drogen toon, ziende dat ik stoot op eene\nongeneeslijke stijfhoofdigheid.\n\nNiettemin moet ik bekennen, dat wij tot nu toe buitengewoon begunstigd\nzijn, en dat deze reis, door eene mij onbekende oorzaak, volbracht\nwordt onder bijzondere warmtetoestanden; maar het is, dunkt mij,\nstellig zeker dat wij vroeger of later in die streken zullen komen,\nwaar de inwendige warmte de uiterste grenzen bereikt en alle\ngraadverdeelingen der thermometers overtreft.\n\n\"Wij zullen wel zien.\" Zoo sprak de professor, die, na dit vulkanische\neilandje naar zijn neef genoemd te hebben, het sein geeft om ons\nweder in te schepen.\n\nIk blijf nog eenige minuten den geyser beschouwen. Ik merk op, dat de\ntoevoer van zijn straal onregelmatig is, dat hij somtijds in kracht\nvermindert, dan weder nieuwe sterkte krijgt, hetgeen ik toeschrijf\naan het verschil in drukking van de dampen, die in zijn vergaderbak\nopgehoopt zijn.\n\nEindelijk vertrekken wij, en varen om de zeer steile rotsen aan de\nzuidzijde. Hans heeft van dit oponthoud gebruik gemaakt om het vlot\nte herstellen.\n\nMaar voor wij van land staken, doe ik eenige waarnemingen om den\nafgelegden afstand te berekenen, en teeken ze aan in mijn journaal. Wij\nhebben twee honderd zeventien zeemijlen van Graeubenhaven af doorloopen,\nen bevinden ons zes honderd twintig uur gaans van IJsland af,\nonder Engeland.\n\n\n\nHOOFDSTUK XXXV\n\n\n          Naderend onweder.--De rotsen van den oever.--Een orkaan.--Werking\n          der electriciteit.--Hevigheid van den orkaan.--De electrische\n          kogel.--Altijd op zee.\n\n\nVrijdag 21 Augustus.--Den volgenden dag is de prachtige geyser\nverdwenen. De wind is opgestoken en heeft ons snel van het eilandje\nAxel afgedreven. Het geloei heeft langzamerhand opgehouden.\n\nHet weder zal, als ik het zoo eens mag uitdrukken, binnen kort\nveranderen. De dampkring wordt bezwangerd met dampen, die de\nelectriciteit medevoeren, welke ontstaan is uit de verdamping van\nhet zoute water; de wolken dalen merkbaar en nemen eene gelijke\nolijfkleurige tint aan; de electrische lichtstralen kunnen nauwelijks\ndoor die ondoorschijnende gordijn heenboren, die neergelaten is voor\nhet tooneel, waarop het treurspel der stormen zal gespeeld worden.\n\nIk gevoel mij bijzonder ernstig gestemd, zooals op aarde ieder\nschepsel is bij de nadering eener omkeering. De in het zuiden\nopgehoopte stapelwolken leveren een droevig gezicht op; zij hebben\ndat \"onmeedoogende\" voorkomen, dat ik dikwijls opgemerkt heb bij de\nnadering der stormen. De lucht is drukkend, de zee kalm.\n\nIn de verte gelijken de wolken op groote katoenbalen in eene\nschilderachtige wanorde opeengestapeld; allengs zwellen zij op en\nverliezen in aantal wat zij in omvang winnen; zij zijn zoo zwaar, dat\nzij zich niet van den gezichteinder los kunnen maken: maar op den adem\nder hooge luchtstroomingen vermengen zij zich langzamerhand, worden\ndonker en vertoonen weldra slechts eene laag van een geducht aanzien;\nsomtijds springt een kluwen van dampen, nog eenigszins verlicht,\nover dat grauwe tapijt en verdwijnt weldra in de ondoorzichtige massa.\n\nHet is stellig, dat de dampkring verzadigd is met electriciteit; ik\nben er geheel van doortrokken, mijne haren richten zich overeind als\nin de nabijheid eener electriseermachine. Mij dunkt dat mijne makkers,\nzoo zij mij thans aanraakten, een geweldigen schok zouden ondervinden.\n\nDes morgens te tien uur zijn de voorteekenen van den storm nog\nbeslissender; men zou zeggen, dat de wind gaat liggen, om beter adem\nte scheppen; de wolk gelijkt op een verbazenden zak, waarin de orkanen\nopgezameld worden.\n\nIk wil geen geloof hechten aan de bedreigingen des hemels, en toch\nkan ik niet nalaten te zeggen:\n\n\"Daar is slecht weder in aantocht.\"\n\nDe professor antwoordde niet. Hij heeft een onuitstaanbaar humeur,\nomdat hij den oceaan zich eindeloos ver voor zich ziet uitstrekken. Hij\nhaalt op mijne woorden de schouders op.\n\n\"Wij krijgen storm\", zeg ik, de hand naar den gezichteinder\nuitstekende; \"die wolken dalen op de zee neder als om haar te\nverpletteren!\"\n\nAlgemeene stilte. De wind zwijgt. De natuur ziet er uit als een doode\nen ademt niet meer. Het slappe zeil valt in groote plooien tegen den\nmast, waarop ik reeds een klein Sint-Elmusvuur zie schitteren. Het\nvlot ligt onbeweeglijk in eene dikke zee zonder golfslag. Maar, als\nwij toch niet vorderen, waartoe moeten wij dan dat zeil behouden,\ndat ons bij den eersten schok van den storm in het verderf kan storten?\n\n\"Wij moesten het zeil strijken,\" zeg ik, \"en onzen mast kappen:\ndat zou voorzichtig zijn.\"\n\n\"Neen, voor den duivel!\" roept mijn oom, \"honderd maal neen! Laat\nde wind ons aangrijpen, de storm ons medevoeren! maar laat ik toch\neindelijk de rotsen van den oever zien, al moest ons vlot er in\nduizend stukken op verbrijzeld worden!\"\n\nDie woorden zijn nog niet gesproken, of de gezichteinder verandert in\nhet zuiden eensklaps van aanzien; de opeengehoopte dampen lossen zich\nop in water, en de lucht, die met kracht toesnelt om de ledige plaatsen\ndoor de verdichting ontstaan te vullen, wordt een orkaan. Hij komt\nuit de verste hoeken van het hol. De duisternis neemt toe. Nauwelijks\nkan ik eenige onvolledige aanteekeningen maken.\n\nHet vlot wordt opgelicht en geslingerd. Mijn oom wordt van zijne\nplaats afgeworpen. Ik sleep mij naar hem toe. Hij heeft zich stevig\nvastgeklemd aan een kabeltouw en schijnt met genoegen dat schouwspel\nder losgelaten elementen te aanschouwen.\n\nHans beweegt zich niet. Zijne lange haren, door den orkaan opgewaaid\nen op zijn onbeweeglijk gelaat nedervallende, geven hem een\nvreemd voorkomen; want hunne uiteinden zijn bedekt met lichtgevende\nelectrische straalbundels; zijn schrik inboezemend aangezicht is dat\nvan een voorwereldlijken mensch, den tijdgenoot der ichthyosaurien\nen megatheriums.\n\nToch houdt de mast zich goed. Het zeil wordt gespannen als eene blaas,\ndie op het punt is van te bersten. Het vlot drijft voort met eene drift\ndie ik niet schatten kan, maar toch minder snel dan de waterdroppels,\ndie er onder verplaatst worden en zuivere rechte lijnen beschrijven.\n\n\"Het zeil! het zeil!\" zeg ik, een teeken gevende om het te strijken.\n\n\"Neen!\" antwoordt mijn oom.\n\n\"Nej!\" zegt Hans, zachtjes het hoofd schuddende. Intusschen vormt\nde regen een bruisenden waterval voor den gezichteinder, waarop\nwij als zinneloozen aanhouden. Maar voor hij ons bereikt, scheurt de\nwolkensluier, de zee begint te koken, en de electriciteit voortgebracht\ndoor eene sterke scheikundige werking, die in de bovenste lagen plaats\nheeft, komt in het spel.\n\nSchitterende bliksemstralen vermengen zich met de donderslagen;\ntallooze weerlichten kruisen elkander te midden van de losbarstingen;\nde dampenmassa wordt witgloeiend, de hagelsteenen, die het metaal onzer\ngereedschappen en wapenen treffen, worden lichtgevend; de hooge golven\nschijnen zoovele vuurspuwende heuvelen te zijn, waaronder een inwendig\nvuur blaakt en waarvan iedere top een vederbos van vlammen draagt.\n\nMijn oogen zijn verblind door de sterkte van het licht, mijn ooren\nverdoofd door het geraas van den donder; ik moet mij aan den mast\nvasthouden, die buigt als een riet onder het geweld van den orkaan....\n\n-- -- --\n\n(Hier werden mijn aanteekeningen zeer onvolledig. Ik heb nog slechts\neenige vluchtige, om zoo te zeggen werktuiglijk gedane waarnemingen\nteruggevonden. Maar door hare kortheid zelfs, dragen zij den stempel\nvan de ontroering, die mij beheerschte, en beter dan mijn geheugen\ngeven zij mij een besef van onzen toestand.)\n\n-- -- --\n\n\n\n\n\n\n\nZondag 23 Augustus.--Waar zijn wij? Waarheen zijn wij met een\nonmeetbare snelheid gevoerd?\n\nDe nacht is vreeselijk geweest. De storm bedaart niet. Wij leven te\nmidden van geraas en onophoudelijke losbarstingen. Het bloed komt\nuit onze ooren. Wij kunnen geen woord wisselen.\n\nHet weerlicht is niet van den hemel. Ik zie terugkeerende\nzigzag-lijnen, die na eene snelle vaart weder van beneden naar boven\ngaan en het granietgewelf treffen. Als het eens instortte! Andere\nbliksemstralen verdeelen zich of nemen den vorm van vuurbollen aan,\ndie als bommen springen. Het algemeene geraas schijnt er niet door\nte vermeerderen; het heeft de grens van sterkte, die het menschelijk\noor kan waarnemen, overschreden, en als alle buskruitmagazijnen der\nwereld te gelijk sprongen, \"zouden wij er niets van kunnen hooren.\"\n\nEr heeft eene gestadige uitvloeiing van licht aan de oppervlakte der\nwolken plaats; de electrische stof maakt zich onophoudelijk uit hare\ndeeltjes los; ontelbare waterzuilen verheffen zich in den dampkring\nen vallen schuimende neder.\n\nWaar gaan wij heen?... Mijn oom ligt zoo lang hij is op het uiteinde\nvan het vlot.\n\nDe warmte neemt toe. Ik zie op den thermometer; hij wijst ... (Het\ncijfer is uitgewischt.)\n\n\n\n\n\nMaandag 24 Augustus.--Zal het dan nooit ophouden? Waarom zou de\ntoestand van dezen zoo dichten dampkring, eens gewijzigd zijnde,\nniet bestendig zijn?\n\nWij zijn uitgeput van vermoeienis. Hans blijft dezelfde. Het vlot\ndrijft onveranderlijk naar het zuidoosten.Wij zijn reeds meer dan\ntwee honderd uur gaans van het eilandje Axel verwijderd.\n\nTegen den middag verdubbelt de hevigheid van den orkaan; wij moeten\nal de voorwerpen der lading stevig vastmaken. Wij sjorren ons ook\nvast. De golven slaan over ons hoofd.\n\nDrie dagen lang is het onmogelijk een woord met elkander te\nspreken. Wij openen den mond, bewegen onze lippen, maar kunnen geen\nverstaanbaar geluid voortbrengen. Zelfs al brengen wij den mond aan\nelkanders oor, kunnen wij elkaar nog niet verstaan.\n\nMijn oom is dichter bij mij gekomen. Hij heeft eenige woorden geuit. Ik\ngeloof, dat hij gezegd heelt: \"Wij zijn verloren!\" maar ik ben er\nniet zeker van.\n\nIk kom op den inval om deze woorden te schrijven: \"Laten wij het\nzeil strijken.\"\n\nHij geeft mij een teeken van toestemming.\n\nHij heeft nog den tijd niet gehad om zijn hoofd op te lichten, of\neene vurige schijf verschijnt op den rand van het vlot. De mast\nen het zeil worden te gelijk weggeslagen, en ik heb ze tot eene\nverbazende hoogte zien slingeren, gelijk aan den pterodactylus,\ndien spookachtigen vogel uit de allereerste tijden.\n\nWij zijn verstijfd van schrik; de half witte, half blauwe bol, zoo\ngroot als eene bom van tien duim, rolt langzaam voort en draait met\neene verbazende snelheid rond onder den stoot van den orkaan. Hij\nkomt hier, daar, stijgt op een der balken van het vlot; springt\nover op den zak met levensmiddelen, daalt weder, springt op, gaat\nstrijkelings langs de kruitkist. O schrik! Wij zullen in de lucht\nspringen! Neen. De verblindende schijf verwijdert zich, zij nadert\nHans, die haar rustig aanziet; mijn oom, die nederknielt om haar te\nontwijken; mij, die verbleek en ril onder den glans van het licht\nen de warmte; zij draait rond bij mijn voet, dien ik tracht terug te\ntrekken. Het mag mij niet gelukken.\n\nDe lucht van salpeterig gas vervult den dampkring; zij dringt in de\nkeel, de longen. Wij stikken.\n\nWaarom kan ik mijn voet niet terugtrekken? Is hij misschien aan het\nvlot vastgeklonken! ach! de val van den electrischen kogel heeft al het\nijzer aan boord magnetisch gemaakt; de werktuigen, de gereedschappen,\nde wapenen raken in beweging en rammelen met een schel geluid tegen\nelkander; de spijkers mijner schoenen houden stevig vast aan eene\nijzeren plaat, die in het hout zit. Ik kan mijn voet niet terugtrekken!\n\nDoor eene geweldige, krachtsinspanning ruk ik hem eindelijk los, op\nhet oogenblik dat de bal hem in zijne ronddraaiende beweging grijpen\nen mijzelven medeslepen zou, indien ...\n\nO! welk een fel licht! de bol springt! wij zijn met vonken vuur bedekt!\n\nVervolgens wordt alles uitgedoofd. Ik heb even den tijd gehad om\nte zien, dat mijn oom op het vlot ligt uitgestrekt, dat Hans, die\nnog altijd aan het roer staat, \"vuur spuwt\" onder den invloed der\nelectriciteit, die hem doordringt!\n\nWaar gaan wij heen? waar gaan wij heen?\n\n-- -- --\n\nDinsdag 25 Augustus.--Ik kom bij, uit eene langdurige bezwijming;\nde bliksemstralen worden ontketend gelijk een broedsel slangen,\ndie in den dampkring geslingerd worden.\n\nZijn wij nog altijd op zee? Ja, en wij worden met eene onberekenbare\nsnelheid medegevoerd. Wij zijn onder Engeland, het Kanaal, Frankrijk,\nonder geheel Europa misschien doorgegaan!\n\n-- -- --\n\nEen nieuw geraas doet zich hooren! Het is zeker de zee, die op de\nrotsen breekt!... Maar dan....\n\n-- -- --\n\n\n\nHOOFDSTUK XXXVI\n\n\n          Vreugde van den professor.--Toebereidselen voor de\n          terugreis.--Werktuigen gered.--De professor denkt aan zijne\n          collega's.--Op welke hoogte?\n\n\nHier eindigt, wat ik het \"reisjournaal\" heb genoemd, dat ik gelukkig\nuit de schipbreuk heb gered. Ik vat den draad van mijn verhaal\nweder op.\n\nIk kan niet zeggen wat er voorviel, toen het vlot stiet tegen de\nklippen der kust. Ik voelde, dat ik in de golven stortte, en dat ik\naan den dood ontkwam, dat mijn lichaam niet verbrijzeld werd tegen\nde scherpe rotsen, had ik alleen te danken aan den gespierden arm\nvan Hans, die mij uit den afgrond redde.\n\nDe moedige IJslander bracht mij buiten het bereik der golven op\nbrandend heet zand, waar ik naast mijn oom lag.\n\nDaarna keerde hij naar die rotsen terug, waartegen de woedende golven\nbeukten, om eenige overblijfselen uit de schipbreuk te redden. Ik\nkon niet spreken; ik was afgemat door aandoeningen en vermoeienis;\nik had ruim een uur noodig om wat te herstellen.\n\nIntusschen viel er bij voortduring een zware stortregen met die\nhevigheid, die het einde der stormen aankondigt. Eenige opeengestapelde\nrotsblokken boden ons eene schuilplaats aan tegen de plasregens. Hans\nbereidde spijzen, die ik niet kon aanraken, en wij allen vielen,\ndoor drie slapelooze nachten uitgeput, in een onrustigen slaap.\n\nDen volgenden dag was het prachtig weder. Elk spoor van den storm\nwas verdwenen. De opgeruimde woorden van den professor begroetten\nmij bij mijn ontwaken. Hij was vreeselijk vroolijk.\n\n\"Hoe is het, mijn jongen!\" riep hij, \"hebt gij goed geslapen?\"\n\nZou men niet gezegd hebben, dat wij in het huis in de Koningstraat\nwaren, dat ik bedaard beneden kwam om te ontbijten en dat mijn huwelijk\nmet de arme Graeuben dienzelfden dag voltrokken zou worden?\n\nHelaas! als de storm het vlot maar een weinig oostelijk had geslagen,\ndan zouden wij onder Duitschland, onder mijne geliefde stad Hamburg,\nonder die straat, waarin alles woonde, wat ik het liefste op aarde\nhad, doorgegaan zijn. Nu scheidden mij er nauwelijks veertig uur\ngaans van! Maar eene veertig uur lange loodlijn van graniet, hetgeen\ninderdaad op een afstand van meer dan duizend uur gaans nederkwam!\n\nAl die smartelijke overdenkingen doorkruisten snel mijn hoofd, voor\nik de vraag van mijn oom beantwoordde.\n\n\"Hoe is het!\" herhaalde hij, \"wilt gij niet zeggen, of gij goed\ngeslapen hebt?\"\n\n\"Zeer goed!\" antwoordde ik, \"ik ben nog wel zeer afgemat, maar dat\nzal wel terecht komen.\"\n\n\"Wel zeker! het is slechts vermoeidheid, anders niet.\"\n\n\"Maar mij dunkt, dat gij dezen morgen bijzonder vroolijk zijt, oom!\"\n\n\"Ik ben in de wolken, mijn jongen! Wij zijn er!\"\n\n\"Aan het einde van onzen tocht?\"\n\n\"Neen, maar aan het einde van die zee, die niet scheen te eindigen. Wij\nzullen nu weder over land gaan en inderdaad in de ingewanden der\naarde afdalen.\"\n\n\"Oom! veroorloof mij eene vraag.\"\n\n\"Met genoegen, Axel!\"\n\n\"En de terugreis?\"\n\n\"De terugreis! denkt gij reeds aan de terugreis, terwijl wij nog niet\neens aangekomen zijn?\"\n\n\"Neen, ik wilde alleen vragen, hoe wij die zullen bewerkstelligen.\"\n\n\"Op de eenvoudigste manier van de wereld. Als wij eerst maar in\nhet middelpunt van den bol gekomen zijn, zullen wij of een nieuwen\nweg vinden om weder aan de oppervlakte te komen, of wij zullen heel\nbedaard langs denzelfden weg terugkeeren. Ik vertrouw, dat hij zich\nniet achter ons sluiten zal.\"\n\n\"Dan moet het vlot weder in orde gebracht worden.\"\n\n\"Dat spreekt van zelf.\"\n\n\"Maar zijn er genoeg levensmiddelen over om al die groote plannen\nte volbrengen?\"\n\n\"Ja, zeker! Hans is een knappe kerel, en ik ben zeker, dat hij het\ngrootste gedeelte van de lading gered heeft. Wij zullen het echter\neens gaan onderzoeken.\"\n\nWij verlieten deze grot, die voor alle winden open lag. Ik koesterde\neene hoop, die tegelijk eene vrees was; het was, dacht mij, onmogelijk,\ndat de verschrikkelijke stranding van het vlot niet alles vernietigd\nzou hebben, wat er op was. Ik bedroog mij. Op den oever komende,\nzag ik Hans onder eene menigte ordelijk gerangschikte voorwerpen\nstaan. Mijn oom drukte hem de hand met een levendig gevoel van\nerkentelijkheid. Die man, wiens bovenmenschelijke zelfopoffering\nbijna zonder voorbeeld was, had gewerkt terwijl wij sliepen, en met\nlevensgevaar de kostbaarste voorwerpen gered.\n\nWel hadden wij vrij gevoelige verliezen geleden, onze wapens o.a.,\nmaar wij konden ze missen. De voorraad kruit was onbeschadigd gebleven,\nnadat het gedurende den storm bijna in de lucht was gesprongen.\n\n\"Welnu!\" riep de professor, \"als de geweren ons ontbreken, zijn wij\nvrij van jagen.\"\n\n\"Goed; maar de werktuigen!\"\n\n\"Hier is de luchtdichtheidsmeter, het nuttigste van alle, en waarvoor\nik de andere gaarne missen wil! Met dit werktuig kan ik de diepte\nberekenen en weten, wanneer wij het middelpunt bereikt hebben. Zonder\nhetzelve zouden wij gevaar loopen er voorbij te gaan en bij de\ntegenvoeters uit te komen.\"\n\nDie scherts was wreed.\n\n\"Maar het kompas?\" vraagde ik.\n\n\"Hier ligt het op deze rots, in volmaakte orde, evenals de thermometers\nen de tijdmeter. O! die jager is een onwaardeerbaar man!\"\n\nIk moest erkennen, dat er op het punt van de werktuigen niets\nontbrak. Wat de gereedschappen betreft, zag ik op het zand ladders,\ntouwen, breekijzers, houweelen enz. verstrooid liggen.\n\nToch moest de zaak van de levensmiddelen nog opgehelderd worden.\n\n\"En de voorraad?\" zeide ik.\n\n\"Dien zullen wij ook eens nazien,\" antwoordde mijn oom.\n\nDe kisten, die hem bevatten, lagen in eene lijn op het strand in\neen ongeschonden staat; de zee had ze grootendeels gespaard, en aan\nbeschuit, gezouten vleesch, jenever en gedroogden visch konden wij\nnog op vier maanden levensmiddelen rekenen.\n\n\"Vier maanden!\" riep de professor; \"dan hebben wij tijd om te gaan\nen terug te komen, en van het overschot wil ik een grooten maaltijd\naanrichten voor al mijne collega's van het Johannaeum!\"\n\nSedert lang had ik reeds gewoon moeten zijn aan het karakter van mijn\noom, en toch wekte die man nog altijd mijn verwondering op.\n\n\"Nu,\" zeide hij, \"zullen wij onzen watervoorraad vernieuwen met\nden regen, dien het onweder in al die bekkens van graniet heeft\ngestort; bij gevolg behoeven wij niet te vreezen, dat wij dorst zullen\nlijden. Wat het vlot aangaat, zal ik Hans aanbevelen om het zoo goed\nmogelijk te herstellen, hoewel wij er, denk ik, geen gebruik meer\nvan zullen maken.\"\n\n\"Hoe zoo?\" riep ik.\n\n\"Dat is zoo maar eene gedachte van mij, mijn jongen! Ik geloof niet,\ndat wij uit zullen gaan, waar wij ingekomen zijn.\"\n\nIk zag den professor met een zeker wantrouwen aan; ik vraagde mijzelven\nof hij soms gek was geworden. En toch \"hij kan het zoo niet zeggen.\"\n\n\"Laten wij gaan ontbijten!\" hernam hij.\n\n\"Ik volgde hem op eene hoogte, nadat hij zijne bevelen aan den jager\nhad gegeven. Daar hielden wij met gedroogd vleesch, beschuit en\nthee een heerlijk maal, een der beste, ik erken het, die ik in mijn\nleven had bijgewoond. De behoefte, de vrije lucht, de kalmte na de\nontsteltenis, alles werkte mede om mijn eetlust op te wekken.\n\nOnder het ontbijt legde ik mijn oom de vraag voor, waar wij op dit\noogenblik waren.\n\n\"Dat is, dunkt mij, moeielijk te berekenen.\"\n\n\"Het nauwkeurig te doen, ja!\" antwoordde hij; \"het is zelfs onmogelijk,\nomdat ik gedurende dien driedaagschen storm geen aanteekening heb\nkunnen houden van de snelheid en richting van het vlot; maar wij\nkunnen het toch wel bij gissing vinden.\"\n\n\"De laatste waarneming is gedaan op het eilandje van den geyser....\"\n\n\"Op het eilandje Axel, mijn jongen! Acht die eer niet gering, van\nuwen naam geschonken te hebben aan het eerste eilandje, dat in het\nmiddelpunt der aardmassa is ontdekt.\"\n\n\"Het zij zoo! Op het eilandje Axel hadden wij omtrent twee honderd\nzeventig zeemijlen afgelegd en bevonden wij ons meer dan zes honderd\nuren gaans van IJsland af.\"\n\n\"Goed! Dan zullen wij van dat punt uitgaan en vier dagen storm rekenen,\ngedurende welke onze snelheid niet minder dan tachtig uur per dag\nheeft kunnen bedragen.\"\n\n\"Dat geloof ik ook. Dan zouden er nog driehonderd uur gaans bijkomen.\"\n\n\"Ja! en de Lidenbrock-zee zou ten naastenbij zes honderd uur gaans\nvan den eenen oever tot den anderen meten! Weet gij wel, Axel! dat\nzij dan in grootte met de Middellandsche zee kan wedijveren?\"\n\n\"Ja! vooral als wij haar alleen in de breedte overgestoken zijn!\"\n\n\"Dat is zeer licht mogelijk!\"\n\n\"En het aardigste is,\" voegde ik er bij, \"dat als onze berekening\njuist is, wij nu de Middellandsche zee boven ons hoofd hebben.\"\n\n\"Is het waar?\"\n\n\"Ja! wij zijn immers negenhonderd uur gaans van Reikiavik af!\"\n\n\"Dat is een aardig eind, mijn jongen! maar dat wij juist onder de\nMiddellandsche zee en niet onder Turkije of den Atlantischen oceaan\nzijn, kan alleen plaats hebben ingeval onze richting niet veranderd\nis.\"\n\n\"Neen! de wind scheen in denzelfden hoek te blijven; ik denk dus,\ndat deze oever ten zuidoosten van Graeubenhaven ligt.\n\n\"Wij kunnen ons er licht van verzekeren door het kompas te\nraadplegen. Wij zullen eens op het kompas zien!\"\n\nDe professor begaf zich naar de rots, waarop Hans de werktuigen had\nnedergelegd. Hij was vroolijk, opgeruimd, wreef zich in de handen, nam\nallerlei houdingen aan, als ware hij nog een jongeling. Ik volgde hem,\nnieuwsgierig om te weten of ik mij in mijne berekening ook bedroog.\n\nBij de rots gekomen nam mijn oom het kompas, legde het waterpas,\nen zag naar de naald, die na eenige slingeringen een vasten stand\naannam onder den invloed der magneetkracht.\n\nMijn oom beschouwde haar, wreef zich toen de oogen uit en zag nog\neens. Eindelijk wendde hij zich geheel ontsteld tot mij.\n\n\"Wat is er gaande?\" vraagde ik.\n\nHij wenkte mij om het werktuig te onderzoeken. Een kreet van verbazing\nontsnapte mij. De punt der naald wees naar het noorden waar wij het\nzuiden zochten! Zij was naar het strand gericht in plaats van de\nvolle zee aan te wijzen!\n\nIk schudde het kompas, ik onderzocht het; het was volmaakt in orde. In\nwelken stand men de naald ook bracht, zij nam hardnekkig weder die\nonverwachte richting aan.\n\nEr viel dus niet meer aan te twijfelen, gedurende den storm was de wind\nomgeloopen, zonder dat wij het bemerkten, en had het vlot teruggedreven\nnaar de oevers, die mijn oom meende achter zich te hebben.\n\n\n\nHOOFDSTUK XXXVII\n\n\n          Verloren reis.--Landverkenning.--Verbastering der schildpad.--De\n          beenderenvlakte.\n\n\nHet zou mij onmogelijk zijn de opeenvolgende gevoelens te schetsen, die\nprofessor Lidenbrock bezielden, zijn ontsteltenis, zijn ongeloof, zijn\ntoorn! Nooit zag ik iemand eerst zoo verlegen, daarna zoo verbitterd.\n\nDe vermoeienissen van den overtocht, de doorgestane gevaren, alles\nmoest dus weder op nieuw beginnen. Wij waren achteruit in plaats van\nvooruit gegaan.\n\nMaar mijn oom was weldra zichzelven weder meester.\n\n\"O! het noodlot speelt mij zulke parten!\" riep hij uit; \"de elementen\nspannen tegen mij samen! de lucht, het vuur en het water vereenigen\nhunne pogingen om zich tegen mijne reis te verzetten! Welnu! men zal\nzien, wat mijn wil vermag. Ik zal het niet opgeven; ik zal geene\nstreep achteruitgaan, en wij zullen zien, wie het winnen zal, de\nmensch of de natuur!\"\n\nOp de rots staande, verbitterd, dreigend, scheen Otto Lidenbrock,\ngelijk de woeste Ajax, de goden uit te dagen. Maar ik oordeelde het\nnoodig om tusschen beiden te komen en die zinnelooze drift te betoomen.\n\n\"Hoor mij aan!\" zeide ik hem op een vasten toon. \"Er is hier beneden\neene grens voor iedere eerzucht; wij moeten tegen het onmogelijke niet\nkampen; wij zijn slecht uitgerust voor eene zeereis; vijf honderd uur\ngaans kan men niet afleggen op een slecht samenraapsel van balken met\neene deken tot zeil, een stok tot mast, en dan nog tegen de ontketende\nwinden. Wij kunnen niet sturen, wij zijn de speelbal der stormen,\nen wij zouden als dwazen handelen, zoo wij ten tweeden male dien\nonmogelijken overtocht beproefden!\"\n\nTien minuten lang kon ik, zonder in de rede gevallen te worden,\ndie onwederlegbare redenen opsommen, maar dat kwam alleen door\nde onoplettendheid van den professor, die geen woord van mijne\nbewijsvoering verstond.\n\n\"Naar het vlot!\" riep hij.\n\nHij antwoordde verder niets. Te vergeefs smeekte ik, werd ik driftig;\nik stiet het hoofd tegen een wil, die vaster was dan graniet.\n\nHans was juist gereed met de herstelling van het vlot. Men zou gezegd\nhebben, dat dit zonderling wezen de plannen mijns ooms ried.\n\nMet eenige stukken surtarbrandur had hij het vaartuig weder in orde\ngebracht. Een zeil verhief er zich op en de wind speelde in zijne\nplooien.\n\nDe professor zeide eenige woorden tot den gids en terstond bracht deze\nde bagage weder aan boord en maakte alles voor het vertrek gereed. De\ndampkring was tamelijk zuiver en de noordwestewind hield aan.\n\nWat kon ik doen? Mij alleen tegen twee verzetten? Onmogelijk. Als\nHans nog maar mijne zijde gekozen had. Maar neen! Het scheen,\ndat de IJslander zijn eigen wil ter zijde gesteld en de gelofte\nvan zelfverloochening afgelegd had. Ik kon niets verkrijgen van\neen dienaar, die zoo blindelings aan zijn heer overgegeven was. Ik\nmoest vooruit.\n\nIk wilde dus op het vlot mijne gewone plaats innemen, toen mijn oom\nmij met de hand tegenhield.\n\n\"Wij zullen eerst morgen vertrekken,\" zeide hij.\n\nIk maakte een gebaar als iemand, die zich aan alles onderwerpt.\n\n\"Ik moet niets verzuimen,\" hernam hij, \"en nu het noodlot mij op dit\ngedeelte der kust heeft geworpen, zal ik het niet verlaten voor ik\nhet verkend heb.\"\n\nMen zal deze opmerking begrijpen, als men bedenkt, dat wij wel op\nden noordelijken oever waren teruggekomen, maar niet op ons vroeger\nuitgangspunt. Graeubenhaven moest westelijker liggen. Niets was derhalve\nnatuurlijker, dan zorgvuldig den omtrek dezer nieuwe landingsplaats\nte onderzoeken.\n\n\"Laten wij op ontdekking uitgaan!\"\n\nEn Hans aan zijn werk latende, vertrokken wij. De ruimte tusschen\nhet zeestrand en den voet der lage voorgebergten was zeer groot; wij\nhadden een half uur te loopen voor wij den rotsmuur bereikten. Wij\nvertrapten ontelbare schelpen van allerlei gedaante en grootte, waarin\nde dieren der allereerste tijden leefden. Ik bemerkte ook verbazende\nschalen wier middellijn dikwijls grooter was dan vijftien voet. Zij\nhadden toebehoord aan die reusachtige glyptodons van het pliocenische\ntijdvak, waarvan de hedendaagsche schildpad slechts eene onbeduidende\nvertegenwoordigster is. Bovendien was de grond bezaaid met eene menigte\nsteenachtige overblijfselen, eene soort van strandkeitjes door de\ngolven afgerond en in opeenvolgende rijen gerangschikt. Ik kwam dus\ntot de opmerking, dat de zee voorheen die ruimte had bedekt. Op de\nverstrooide rotsen, die nu buiten haar bereik waren, hadden de golven\nduidelijke sporen van haar overgang achtergelaten.\n\nDit kan eenigszins het bestaan van dien oceaan, veertig uur gaans\nonder de oppervlakte van den aardbol, verklaren. Maar mijns inziens\nmoest die watermassa allengs wegzinken in de ingewanden der aarde,\nen was het duidelijk, dat zij voortkwam uit het water van den Oceaan,\ndie zich een weg baande door de eene of andere scheur. Evenwel moest\nik aannemen, dat die scheur thans verstopt was; want dit geheele hol\nof die onmetelijke vergaarbak zou anders in korten tijd vol geloopen\nzijn. Misschien ook was dit water, tegen het onderaardsche vuur\nmoetende strijden, gedeeltelijk verdampt. Daaruit kon ik dan ook de\nwolken verklaren, die boven ons zweefden, en de vrijwording van die\nelectriciteit, die stormen deed ontstaan in het midden der aarde.\n\nDeze theorie van de natuurverschijnselen, die wij bijgewoond hadden,\nscheen mij voldoende toe; want hoe groot de natuurwonderen ook zijn\nmogen, toch kunnen zij altijd uit natuurkundige redenen verklaard\nworden.\n\nWij liepen dus over eene soort van aangespoelden grond door het water\ngevormd, gelijk al de gronden van dat tijdperk, die zoo kwistig over\nde oppervlakte van den aardbol verspreid zijn. De professor onderzocht\noplettend iedere kleine ruimte in de rotsen. Bestond er ergens eene\nopening, dan was het van belang voor hem om er de diepte van te peilen.\n\nEene mijl ver hadden wij het langs de oevers der Lidenbrock-zee\ngehouden, toen het voorkomen van den grond plotseling veranderde. Het\nscheen alsof alles omgewoeld was door eene hevige rijzing der\nbenedenlagen. Op verschillende plaatsen toonden hoogten en diepten\neen geweldige verplaatsing van den bodem aan.\n\nMet moeite klauterden wij over deze verwarde massa granietstukken,\nkeisteenen, kwartsblokken en aangespoelde gronden, toen zich eene laag,\nmeer dan eene laag, eene geheele vlakte vol beenderen aan onze blikken\nvertoonde. Men zou gezegd hebben, dat het een onmetelijk kerkhof was,\nwaar het gebeente der geslachten van twintig eeuwen nederlag. In de\nverte vertoonden zich hooge stapels van dergelijke overblijfselen,\nzich uitstrekkende zoover het oog reikte en die zich in een nevel\nverloren. Daar, op drie vierkante mijlen misschien, lag de geheele\ngeschiedenis van alle dierlijk leven opeengestapeld; eene geschiedenis,\nslechts met flauwe trekken beschreven in de nieuwere aardlagen der\nbewoonde wereld.\n\nEen ongeduldige nieuwsgierigheid overmeesterde ons. Met een dof geluid\nkraakten onder onze voeten de overblijfselen dier voorhistorische\ngedierten, welke in de musea der groote steden als kostbare voorwerpen\nworden ten toon gesteld. Duizend Cuviers zouden niet toereikende\ngeweest zijn om die verbazende beenderenhoopen tot volledige geraamten\nbijeen te voegen.\n\nIk stond verbaasd. Mijn oom had zijne lange armen opgeheven naar het\ndikke gewelf dat boven onze hoofden was uitgespannen. Zijn geheele\nvoorkomen kenteekende een onbegrensde verbazing, zijn gapende mond,\nzijne achter de brilleglazen schitterende oogen, zijn hoofd dat\nop en neder, rechts en links, heen en weder getrokken werd. Hij\nstond voor een onschatbare verzameling leptotherien, mericotherien,\nlophodions, anoplotherien, megatherien, mastodonten, protopitheken,\npterodactylen--in een woord, van allerlei voorwereldlijke\nmonsterdieren, hier als voor zijn vermaak opeengestapeld. Men stelle\nzich een opgewonden boekenliefhebber voor, plotseling verplaatst in\nde beroemde boekerij van Alexandrie, door een wonder uit hare asch\nherrezen, na door Omar verbrand te zijn--in zulk eene stemming stond\ndaar mijn oom, professor Lidenbrock.\n\nMaar van een geheel anderen aard werd zijne gewaarwording, toen hij,\nover de beenderen stappende, een schedel opnam en met eene trillende\nstem uitriep:\n\n\"Alex! Axel! een menschenhoofd!\"\n\n\"Een menschenhoofd, oom,\" antwoordde ik met geene mindere verbazing.\n\n\"Ja, neef! Ach, Milne-Edwards! Ach, de Quatrefages! Waarom zijt gij\nniet hier, waar ik ben, ik Otto Lidenbrock!\"\n\n\n\nHOOFDSTUK XXXVIII\n\n\n          Voorwereldlijke overblijfselen.--Een menschelijk lichaam.--De reus\n          van Palermo.--Onderzoek van een lijk.--Een onmetelijk knekelhuis.\n\n\nOm het aanroepen van de namen dier twee Fransche geleerden door\nmijn oom wel te begrijpen, moet men weten, dat een allerbelangrijkst\nverschijnsel op het gebied der voorwereldlijke overblijfselen eenigen\ntijd voor ons vertrek had plaats gegrepen.\n\nDen 8sten Maart 1863 vonden werklieden, onder bestuur van Boucher de\nPerthes in de steengroeven van Moulin-Quignon bij Abbeville in het\nFransche departement la Somme arbeidende, een menschelijk kaakbeen op\neene diepte van veertien voet beneden den beganen grond. Het was het\neerste voorwerp van dien aard dat te voorschijn kwam. In de nabijheid\nlagen bijlen van bewerkten vuursteen, door den tijd met een verweerd\nhuidje bedekt.\n\nVeel gerucht ging van deze ontdekking uit, niet alleen in Frankrijk,\nmaar ook in Engeland en Duitschland. Onderscheidene leden van\nhet Fransche Instituut, waaronder de heeren Milne-Edwards en de\nQuatrefages, lieten zich aan de zaak gelegen liggen. Zij bewezen de\nonbetwistbare echtheid van het voorwerp en betoonden zich krachtige\nverdedigers \"in het geding ter zake van het kaakbeen,\" gelijk de\nEngelschen zich uitdrukten.\n\nBij de geologen van het Vereenigd Koninkrijk die het feit als zeker\nbeschouwden, zooals Falconer, Bush, Carpenter enz. voegden zich\nDuitsche geleerden, en daaronder als de ijverigste, de opgewondenste,\nmijn oom Lidenbrock.\n\nDe echtheid van een menschelijk overblijfsel uit het quaternaire\ntijdperk scheen dus onwederlegbaar bewezen.\n\nDie echtheid had niettemin een ijverig tegenstander in Elias\nde Beaumont. Deze hooggeschatte geleerde beweerde, dat de grond\nvan Moulin-Quignon niet diluviaansch, maar uit lateren tijd was,\nen evenmin als Cuvier wilde hij iets weten van de bewering, dat het\nmenschdom gelijktijdig met de dieren uit het quaternaire tijdperk\nzou bestaan hebben. Mijn oom Lidenbrock had, in overeenstemming met\nde groote meerderheid der geologen, staande gehouden, getwist en\ngeredeneerd, terwijl de Beaumont met zijne meening genoegzaam alleen\nwas blijven staan.\n\nWij kenden deze zaak in al hare bijzonderheden, maar wisten niet, dat\nhet onderwerp na ons vertrek opnieuw ter sprake was gekomen. Andere\ndergelijke kaakbeenderen, schoon dan afkomstig van andere stammen en\ndus van afwijkende vormen, waren in sommige grotten van Frankrijk,\nZwitserland en Belgie gevonden, benevens wapenen, huisraad,\ngereedschappen, beenderen van kinderen, jonge menschen, volwassenen,\ngrijsaards. Het bevestigde zich met elken dag meer, dat de mensch\ninderdaad in het quaternaire tijdperk geleefd heeft.\n\nEn dit was nog niet alles. Nieuwe opgravingen uit het tertiaire\npliocenische tijdperk hadden voorwerpen doen ontdekken, uit welke\nde stoutste geleerden eene nog veel hooger opklimmende oudheid aan\nhet menschdom hadden toegekend. Deze overblijfselen waren wel geen\nbeenderen van menschen, maar toch voortbrengselen zijner kunstvlijt,\nnamelijk scheen- en dijbeenderen van uitgestorven dieren, besneden\nmet regelmatige figuren, die het kenmerk van 's menschen hand droegen.\n\nDaardoor klom het bestaan van den mensch plotseling de ladder eener\nlange reeks van eeuwen op; hij leefde reeds vroeger dan de mastodont;\nhij was een tijdgenoot van die voorwereldlijke olifanten, welke men\n\"elephas meridionalis\" noemt; hij was reeds voor honderd duizend\njaren een bewoner dezer aarde; immers op dien ouderdom begrooten de\nmeest vermaarde geleerden de pliocenische formatie.\n\nOp dat standpunt stond destijds de wetenschap der voorwereldlijke\ndieren en hetgeen wij er van wisten was genoeg om onze aandacht\nop die beenderenhoopen in de Lidenbrock-zee te spannen. Men kan\nzich dus voorstellen hoe opgetogen mijn oom was, vooral toen hij,\ntwintig schreden verder, zich in de onmiddellijke nabijheid van een\nmenschelijk overblijfsel uit het quaternaire tijdperk bevond.\n\nHet was een menschelijk lichaam, duidelijk als zoodanig herkenbaar. Had\neene bijzondere gesteldheid van den grond, gelijk aan dien van\nhet kerkhof van St. Michel te Bordeaux, dat lichaam zoovele eeuwen\nbewaard? Ik weet het niet. Maar dat lijk, met zijne perkamentachtige\nhuid en nog weeke ledematen--op het oog althans--met zijn gaaf gebit,\nmet zijn overvloedig hoofdhaar, met zijne verbazend uitgegroeide\nnagels aan vingers en teenen--dat lijk vertoonde een wezen zooals\nhet geleefd had.\n\nIk stond als stom tegenover deze verschijning uit lang vervlogen\neeuwen. Mijn oom, anders zoo woordenrijk van aard, sprak insgelijks\ngeen woord. Wij hadden het voorwerp opgenomen en overeind gezet. Het\nscheen ons met zijn holle oogkassen aan te staren.\n\nNa eenige oogenblikken zwijgens ging de oom op in den professor. Otto\nLidenbrock vergat in zijne opgewondenheid de omstandigheden van onzen\ntocht, de plaats waar wij waren, de onmetelijke spelonk in welke wij\nstonden. Zonder twijfel stond hij met zijne gedachten in het college,\nbezig zijne leerlingen te onderwijzen; immers hij nam een geleerden\ntoon aan en richtte tot een denkbeeldig gehoor op deze wijze het woord:\n\n\"Mijne heeren! ik heb de eer u een mensch uit het quaternaire\ntijdperk voor te stellen. Groote geleerden hebben zijn bestaan\nontkend; anderen, niet minder groot, het verzekerd. Deze ongeloovige\nThomassen der wetenschap zouden, indien zij hier waren, hem met\nden vinger kunnen aanraken en wel genoodzaakt zijn hunne dwaling te\nherroepen. Ik weet zeer wel, dat de wetenschap op hare hoede moet\nzijn tegenover zulke ontdekkingen. Het is mij niet onbekend wat er\nvan den voorwereldlijken mensch geworden is onder de handen van een\nBarnum en andere soortgelijke kwakzalvers. Ik ken de geschiedenis van\nde knieschijf van Ajax, van het zoogenaamde lijk van Orestes, dat\ndoor de Spartanen zou teruggevonden zijn, en van dat van Asterius,\ntien ellebogen lang, waarvan Pausanias spreekt. Gelezen heb ik\nde berichten aangaande het in de XIVde eeuw gevonden geraamte van\nTrapani, waarin men Polyphemus heeft meenen te vinden; bekend is mij\nde geschiedenis van een reus, die in de XVIe eeuw in den omtrek van\nPalermo is opgegraven. Even goed als ik, weet gij, mijne heeren,\nhoe de beenderen, te Lucern in 1577 gevonden, door den vermaarden\ngeneesheer Felix Plater verklaard zijn voor gedeelten van een reus\nvan negentien voet lengte. Gelezen, ik mag wel zeggen verslonden,\nheb ik de verhandelingen van Cassanion, benevens al de geschriften en\ntegenschriften ter gelegenheid van het geraamte, den 11den Januari\n1613 op het landgoed van den heer de Langow bij het kasteel van\nChaumont in Dauphine opgegraven, dat naar beweerd en betwist werd,\ndat van Teuthobochus, koning der Cimbren, zou geweest zijn. Had ik\nin de vorige eeuw geleefd, ik zou met P. Campet geplukhaard hebben\nover het bestaan van den voorwereldlijken mensch van Scheuchzer. Ik\nheb het geschrift in handen gehad, getiteld: Gigan....\"\n\nHier bleek het natuurlijke gebrek van mijn oom, die in het openbaar\ngeen moeilijke woorden kon uitspreken.\n\n\"Het geschrift, getiteld Gigan....\"\n\nHij kon het niet verder brengen.\n\n\"Giganteo....\"\n\nOnmogelijk! Het moeielijke woord wilde er niet uit! Wat zou men hem\nop het college hebben uitgelachen!\n\nEindelijk wrong hij tusschen een paar vloeken in, uit de keel:\nGigantosteologie.\n\nOp vlugger toon ging hij voort:\n\n\"Ja, mijne heeren, ik weet daar alles van. Ik weet ook, dat Cuvier\nen Blumenbach die beenderen hebben gehouden voor overblijfselen van\nmammouths en andere dieren uit het quaternaire tijdperk. Maar hier\nzou elke twijfeling eene beleediging der wetenschap zijn. Ziedaar het\nlijk! Gij kunt het zien, gij kunt het aanraken! Het is geen geraamte,\nhet is een volledig lichaam, uitsluitend bewaard als bijdrage tot de\nnatuurkundige geschiedenis van den mensch!\"\n\nIk had geen lust om die bewering tegen te spreken.\n\n\"Indien ik het in een oplossing van zwavelzuur kon leggen,\" ging mijn\noom voort, \"zou ik er alle aardachtige aanhangselen en schulpen af\nweeken. Maar ik heb hier geen zwavelzuur. Intusschen, het zij zoo\nals het wil, het lijk zal ons zijn eigene geschiedenis verhalen.\"\n\nDe professor nam het lijk en ging er mede om als de handigste vertooner\nvan zeldzaamheden.\n\n\"Gij ziet,\" hernam hij, \"het haalt geen zes voet lengte, en wij zijn\ndus ver van de voorgewende reuzen. Wat het ras betreft, waartoe het\nbehoort, dit is buiten allen twijfel het kaukasische, het blanke,\nhet onze! De schedel is regelmatig eivormig, zonder vooruitstekende\noogbeenderen of verlengde kaakbeenderen. Het vertoont geen spoor van\nprognathismus dat den gelaatshoek wijzigt [15]. Meet dien hoek, hij is\nbijna 90 deg.. Maar ik zal nog verder gaan op den weg der gevolgtrekkingen,\nen dus zeggen, dat dit voorwerp behoort tot het ras van Japhet--den\nIndo-Germaanschen stam--, van Indie tot aan de westelijke streken\nvan Europa verspreid. Lacht niet, mijne heeren!\"\n\nNiemand vertrok een mond tot lachen; maar de professor was gewoon\nongeloovige lachjes te zien verschijnen op het gelaat zijner\ntoehoorders te midden van het uitkramen zijner geleerdheid.\n\n\"Voorzeker,\" begon hij met nieuwe kracht weder, \"wij hebben\ndaar een voorwereldlijken mensch, tijdgenoot van de mastodonten,\nwier gebeenten daar in den omtrek verspreid liggen. Maar u zeggen\nhoe hij daar gekomen is, hoe de lagen, in welke hij is begraven\ngeweest, tot in deze geweldige holte in de ingewanden der aarde zijn\ngeschoven,--dat is iets waar ik mij niet aan wagen zal. Ongetwijfeld\nhadden gedurende het quaternaire tijdvak nog verbazende, omwentelingen\nin de aardschors plaats; de voortdurende afkoeling des aardbols\nveroorzaakte scheuren, spleten, kloven, waarin waarschijnlijk\neen gedeelte van den bovengrond wegzakte. Ik zal mij daarover niet\nuitlaten; hoe het zij, het menschelijk overblijfsel is daar, omringd\ndoor het werk zijner handen, die bijlen en bewerkte vuursteenen\ndie het steentijdperk gevormd hebben; misschien is hij hier gekomen\ngelijk ik, als reiziger, als ontsteker van het licht der beschaving,\nmaar aan de opgegeven oudheid van zijn bestaan kan ik niet twijfelen.\"\n\nDe professor zweeg en ik deed als een eenig man luide toejuichingen\nhooren. Overigens, mijn oom had gelijk: geleerder mannen dan zijn\nneef zouden veel moeite gehad hebben hem te wederleggen.\n\nIets anders nog ten bewijze. Het gevonden overblijfsel was niet het\neenige in zijne soort in dit onmetelijke knekelhuis. Andere voorwerpen\nvertoonden zich bij elke schrede die wij deden, en mijn oom had\nslechts het merkwaardigste uit te zoeken om het aan ongeloovigen ter\novertuiging voor te leggen.\n\nIn waarheid, die bonte verzameling overblijfselen van menschen en\ndieren, op dit uitgestrekte kerkhof dooreenliggende, leverde een\neigenaardig schouwspel op. Maar er rees eene belangrijke vraag op, die\nwij niet waagden te beantwoorden. Waren de overblijfselen herwaarts\ngedreven nadat de menschen en dieren, tot welke zij eenmaal hadden\nbehoord, reeds hadden opgehouden te leven; of leefden en woonden zij\neenmaal in deze onderaardsche wereld? Tot dusver hadden wij er alleen\nzeemonsters en visschen in leven gezien. Zwierf nog eenig onderaardsch\nmensch rond op deze woeste vlakten?\n\n\n\nHOOFDSTUK XXXIX\n\n\n          Voorwereldlijke planten en dieren.--Mosplanten.--Mastodonten.--De\n          aap-mensch.--Niet op het uitgangspunt terug.--Een dolk.--Eene echte\n          dagge.\n\n\nNog gedurende een half uur kraakten deze beenderenlagen onder onze\nvoeten. Wij stapten voorwaarts, voortgedreven door eene brandende\nnieuwsgierigheid. Welke andere wonderen bevatte deze spelonk, welke\nschatten voor de wetenschap? Mijn blik was voorbereid op allerlei\nverrassingen, mijne verbeelding op allerlei merkwaardigheden.\n\nHet zeestrand was reeds lang achter de heuvels in het beenderendal\nverdwenen. De onvoorzichtige professor gaf er weinig om of hij van den\nweg geraakte en sleurde mij met zich voort. Zonder een woord te spreken\nen badende in de elektrieke golven, schreden wij voorwaarts. Tengevolge\nvan een voor mij onverklaarbaar verschijnsel verspreidde zich het licht\nzoodanig, dat het gelijkelijk op al de deelen der voorwerpen viel. Het\nging niet van een bepaald punt uit en vertoonde ook geen de minste\nschaduw. Het was even alsof men zich op den vollen middag, in het\nmidden van den zomer, onder de loodrecht nedervallende zonnestralen\ntusschen de keerkringen bevond. Van damp geen het minste spoor. De\nrotsen, de verwijderde bergen, de nog verder afgelegen bosschen--het\nhad alles een zonderling voorkomen onder de gelijkmatige verdeeling\nvan de lichtende vloeistof. Wij geleken naar den man van Hoffmann,\ndie geen schaduw had.\n\nNa eene wandeling van een mijl vertoonde zich de zoom van een\nonmetelijk woud, maar geen enkele der champignonboomen in de nabijheid\nvan Graeubenhaven.\n\nHet was de plantenwereld van het tertiaire tijdperk in al hare\nheerlijkheid. Reusachtige palmboomen in soorten die tegenwoordig\nniet meer bestaan, prachtige dennen, cypressen en levensboomen\nvertegenwoordigden de kegeldragende boomen en waren onderling\nverbonden door een netwerk van slingerplanten. De grond was bedekt\ndoor een mollig tapijt van mosplanten en levermossen. Eenige beekjes\nmurmelden onder het geboomte, dat echter geene schaduw van zich\ngaf. Langs de kanten van het water wiesen boomvarens, gelijkende naar\ndie, welke men aantreft in de broeikassen der bewoonde aarde. Doch\nkleur hadden die boomen en heesters en planten niet, omdat zij het\nzonlicht misten. Alles was als met eene flauwe, bruinachtige tint\novertogen. De bladeren misten hun groen, en de bloemen zelve, zoo\ntalrijk in het tertiaire tijdperk, hadden kleur noch geur; 't was\nalsof zij vervaardigd waren van papier, verkleurd onder den invloed\nvan den dampkring.\n\nMijn oom Lidenbrock waagde zich onder die reusachtige takken. Ik\nvolgde hem, niet zonder zekeren angst. Had de natuur daar gezorgd\nvoor overvloed van plantenvoedsel, waarom zag men er geen dier\nreusachtige zoogdieren? Ik ontwaarde op de opene plekken, ontstaan\ndoor het omvallen van doode boomen, kruiden die tot de legumineusen,\nde acerinen, de rubiaceen behoorden, en voorts, duizenderlei eetbare\nstruikgewassen, op welke de herkauwende dieren van alle tijden zoozeer\naasden. Verder vertoonden zich, van alles dooreen, boomen zooals men\nze in de verschillende streken des aardbols aantreft, eiken naast\npalmboomen, Australische mirten naast Noorweegsche dennen, Noordsche\nberken, hunne takken slingerende tusschen tropische tamerinden. Het\nwas eene verzameling om de schranderste plantenkenners tot wanhoop\nte brengen.\n\nOp eens bleef ik stilstaan. Met de hand hield ik mijn oom terug.\n\nHet gelijkmatig verspreidde licht liet ook de kleinste voorwerpen\nop den grond onder het geboomte waarnemen. Ik geloofde te\nzien.... Neen! inderdaad, ik zag er wezenlijk, met mijne oogen, eene\ndierenwereld in beweging. Inderdaad, het waren reusachtige dieren,\neene geheele kudde mastodonten, nu geene geraamten, maar levende\ndieren, gelijkende op die, waarvan de overblijfselen in 1801 in de\nmoerassen van de Ohio gevonden zijn. Ik zag die groote olifanten,\nwelker snuiten onder de boomen kronkelden als eene menigte slangen. Ik\nhoorde hun ivoren slagtanden tegen de oude stammen slaan. De takken\nbraken af en de bladeren verdwenen in den open muil dier wangedrochten.\n\nZoo was dan eindelijk de droom verwezenlijkt, in welken ik die geheele\nvoorhistorische wereld had zien herleven in den tertiairen en den\nquaternairen tijd! En wij stonden daar, alleen, in de ingewanden der\naarde, ter prooi aan het woeste gedierte!\n\nMijn oom zag nauwlettend om zich heen.\n\n\"Kom,\" zeide hij, mij bij den arm nemende, \"voorwaarts, voorwaarts!\"\n\n\"Neen!\" riep ik uit, \"dat niet. Wij zijn ongewapend. Wat zouden\nwij doen in het midden dezer menigte reusachtige dieren? Kom, oom,\nkom! Geen menschelijk wezen is in staat om ongestraft de woede dier\ngedierten te tergen.\"\n\n\"Geen menschelijk wezen!\" antwoordde mijn oom met zachte stem. \"Dat\nhebt gij mis, Axel! Zie, daar omlaag! Mij dunkt ik zie een wezen als\nwij zijn! Een mensch!\"\n\nMet opgetrokken schouders zag ik toe, vast besloten om de\nongeloovigheid tot het uiterste te drijven. Maar ik was wel genoodzaakt\nvoor de klaarblijkelijkheid te zwichten.\n\nInderdaad, op minstens een vierde mijl afstand, zat, leunende tegen\neen reusachtigen boom, een menschelijk wezen, een Proteus in deze\nonderaardsche gewesten, een nieuwe zoon van Neptunus, de wacht te\nhouden over die ontelbare kudde mastodonten!\n\n\n\nHoeder van een reuzenkudde,\nMaar toch zelf nog grooter reus!\n\n\nJa! zelf nog grooter reus! 't Was nu niet het menschelijk\noverblijfsel dat wij hadden opgenomen te midden dier onmetelijke\nbeenderenwereld, maar een reus, in staat om gebied te voeren over\ndie monsterdieren. Zijne grootte ging de twaalf voet te boven. Zijn\nhoofd, zoo groot als dat van een buffel, verschool zich onder een\nkreupelbosch van verwarde haren. Het schenen manen, gelijkende naar\ndie van den voorwereldlijken olifant. Hij slingerde met de hand een\nreusachtigen tak, waardigen staf van dezen voorwereldlijken herder.\n\nOnbeweeglijk en in verbazing waren wij blijven staan. Maar wij konden\nopgemerkt worden. Het was tijd het hazepad te kiezen.\n\n\"Kom, kom!\" riep ik uit, mijn oom voorttrekkende, die zich voor het\neerst liet medetrekken.\n\nEen kwartier later waren wij uit het oog van dezen gevreesden vijand.\n\nEn nu ik er bedaard over nadenk, nu mijn geest tot kalmte is\nteruggekeerd, nu er maanden zijn verloopen na deze vreemde en\nbovennatuurlijke ontmoeting--wat moet ik er nu van denken? Wat er van\ngelooven? Neen! het is onmogelijk! Onze zintuigen hebben ons bedrogen;\nonze oogen hebben niet gezien hetgeen wij waanden dat zij zagen. Er\nleeft geen menschelijk wezen in die onderaardsche wereld! Geen\nmenschengeslacht bewoont die onderaardsche spelonken, buiten\ngemeenschap met de bovenwereld! Dat is onzinnig, volkomen onzinnig!\n\nIk wil liever denken aan een of ander dier, dat min of meer iets\nheeft van de gedaanten des menschen, aan eene soort van aap, aan een\nprotopitheek of mesopitheek, omtrent zooals er Lartet de overblijfselen\nvan aantrof in de beenderenlaag van Sansan! Maar deze aapmensch\noverschreed ver elke afmeting van de thans bekende wezens uit den\nvoortijd! Om 't even! Een aap, ja, een aap, hoe onwaarschijnlijk het\ndan ook moge wezen! Maar een mensch, een levend mensch, en met hem een\ngeheel menschengeslacht, begraven in de ingewanden der aarde! Nimmer!\n\nIntusschen, wij hadden het heldere, lichtvolle bosch verlaten,\nstom van verwondering, overstelpt door eene verbazing die ons als\nwezenloos maakte. Wij liepen snel, in weerwil van ons zelven. Het\nwas een ware vlucht, gelijksoortig aan den geweldigen angst dien men\nbij de zoogenoemde nachtmerrie gevoelt. Als onder den invloed eener\ngeheime aandrift keerden wij terug naar de Lidenbrock-zee, en ik weet\nniet welke voorstellingen mijne ziel al doorkruist zouden hebben,\nware het niet, dat ik op andere wijze naar meer gewone gedachten\nwerd heengeleid.\n\nHoewel ik zeker was een geheel anderen bodem te betreden, bemerkte ik\ntoch menigmaal gemengde rotsen, wier gedaante mij aan Graeubenhaven deed\ndenken. Men zou er zich soms in bedrogen hebben; beken en watervallen\nstortten bij honderden van de uitstekende rotsen af.\n\nIk verbeelde mij de laag Surtarbrandur, onze getrouwe Hansbeek en\nde grot, waarin ik in het leven teruggekeerd was, weder te zien;\niets verder brachten de schikking der voorgebergten, de verschijning\neener beek, het verrassende voorkomen eener rots, mij weder aan\nhet twijfelen.\n\nDe professor was even besluiteloos als ik; hij kon den weg niet vinden\nin dat eenvormige panorama. Ik maakte het op uit eenige woorden,\ndie hem ontvielen.\n\n\"Het is zeker,\" zeide ik hem, \"dat wij niet op ons uitgangspunt terug\ngekomen zijn; maar als wij den oever langs varen, komen wij stellig\nweder bij Graeubenhaven terug.\"\n\n\"Als dat zoo is,\" antwoordde mijn oom, \"is het noodeloos om dit\nonderzoek voort te zetten en het beste is naar het vlot terug te\nkeeren. Maar vergist gij u niet, Axel?\"\n\n\"Het is moeielijk dienaangaande iets te beslissen, want al die rotsen\ngelijken op elkander. Mij dunkt echter, dat ik het voorgebergte herken,\naan welks voet Hans zijn vaartuig heeft gebouwd. Wij moeten dicht bij\nde kleine haven zijn, misschien is deze het wel,\" voegde ik er bij,\neene kleine streek onderzoekende, die ik meende te herkennen.\n\n\"Wel neen, Axel! dan zouden wij ten minste onze eigene sporen\nterugvinden, en ik zie niets....\"\n\n\"Maar ik zie wat!\" riep ik naar een voorwerp toeloopende, dat op het\nzand blonk.\n\n\"Wat is het dan?\"\n\n\"Ziedaar!\" antwoordde ik, en toonde mijn oom een dolk, dien ik had\nopgeraapt.\n\n\"Hadt gij dan dat wapen medegenomen?\" zeide hij.\n\n\"Ik, in het geheel niet, maar gij veronderstel ik.\"\n\n\"Zoo ver ik weet, niet; ik heb dat voorwerp nooit in mijn bezit gehad.\"\n\n\"En ik nog minder, oom!\"\n\n\"Dat is vreemd.\"\n\n\"Wel neen! het is zeer eenvoudig; de IJslanders hebben dikwijls\nzulke wapenen, en Hans, wien dit toebehoort, heeft het op dezen\noever verloren....\"\n\n\"Hans!\" zeide mijn oom het hoofd schuddende.\n\nVervolgens onderzocht hij oplettend het wapen.\n\n\"Axel!\" zeide hij mij op een ernstigen toon, \"deze dolk is een wapen\nuit de zestiende eeuw, eene echte dagge, zooals de edellieden ze aan\nhun gordel droegen om den genadestoot te geven; hij is van spaanschen\noorsprong; hij behoort u, noch mij, noch den jager!\"\n\n\"Durft gij zeggen?\"....\n\n\"Zie! die schaarden zijn er niet ingekomen door hem menschen in de\nkeel te duwen; zijn lemmet is met eene laag roest bedekt, die niet\ndagteekent van een dag, van een jaar, noch van een eeuw!\"\n\nDe professor werd naar gewoonte opgewonden, terwijl hij zich door\nzijne verbeelding liet medeslepen.\n\n\"Axel!\" hernam hij, \"wij zijn op den goeden weg van de groote\nontdekking! Dit lemmet is sedert een, twee, drie honderd jaar op het\nzand blijven liggen, en is geschaard op de rotsen dezer onderaardsche\nzee!\"\n\n\"Maar het is hier niet van zelf gekomen!\" riep ik uit; \"het is niet\nvan zelf geschaard! iemand is ons voor geweest!...\"\n\n\"Ja, een man?\"\n\n\"En die man?\"\n\n\"Die man heeft zijn naam met dezen dolk gegrift! Die man heeft nog\neens eigenhandig den weg naar het middelpunt willen aanwijzen! Laten\nwij zoeken! laten wij zoeken!\"\n\nEn vol belangstelling gaan wij den hoogen muur langs en onderzoeken\nde geringste scheuren, die in eene galerij konden overgaan.\n\nZoo kwamen wij op eene plaats, waar de oever smaller werd. De zee\nbespeelde bijna den voet der voorgebergten, een pad van ter nauwernood\neen vadem breed overlatende. Tusschen twee vooruitstekende rotsen\nbemerkte men den ingang van een duisteren tunnel.\n\nDaar stonden op een granietblok twee geheimzinnige, half uitgewischte\nletters, de beide voorletters van den stoutmoedigen, avontuurlijken\nreiziger:\n\n[AFBEELDING]\n\n\"A.S.!\" riep mijn oom. \"Arne Saknussemm! Altijd Arne Saknussemm!\"\n\n\n\nHOOFDSTUK XL\n\n\n          Arne Saknussemm.--Altijd dalen.--De schepen verbranden.--Een\n          weg voor de lava.--De mijn moet springen.\n\n\nSedert den aanvang der reis had ik mij over veel verwonderd; ik mocht\ndus meenen, dat ik op mijne hoede was tegen verrassingen en gewapend\ntegen elke verbaasdheid. Op het gezicht echter van die beide letters,\ndie daar reeds voor tweehonderd jaar gegrift waren, stond ik bijna\nzoo onnoozel te kijken als een domoor.\n\nNiet alleen las ik de naamteekening van den geleerden goudzoeker op\nde rots, maar ook de stift, waarmede zij gegrift was, bevond zich in\nmijne handen. Zonder in het oogloopend wantrouwend te zijn, kon ik\nniet langer twijfelen aan het bestaan van den reiziger en de echtheid\nzijner reis.\n\nTerwijl die gedachten in mij opkwamen, hief professor Lidenbrock een\nmin of meer gezwollen lied aan ter eere van Arne Saknussemm.\n\n\"Wonderlijke geest!\" riep hij uit, \"gij hebt niets over het hoofd\ngezien, wat anderen stervelingen den weg door de aardschors kan banen,\nen zij die u gelijken, kunnen de sporen terugvinden die uwe voeten voor\ndrie eeuwen op den boden dezer duistere onderaardsche gewelven hebben\nachtergelaten! Voor andere blikken dan de uwen hebt gij de beschouwing\ndezer wonderen bespaard! Uw op iedere rustplaats gegrifte naam geleidt\nden reiziger, die stoutmoedig genoeg is om u te volgen, recht op het\ndoel aan, en in het middelpunt onzer planeet zal hij ook staan, met\nuwe eigene hand gegrift. Welnu! ook ik zal deze laatste bladzijde van\ngraniet met mijn naam teekenen! Maar dat van nu af deze door u geziene\nkaap, bij deze door u ontdekte zee, voor altijd kaap Saknussemm heete!\"\n\nDit of iets dergelijks hoorde ik, en ik voelde mij aangrijpen door\nde geestdrift, welke deze woorden ademden. Een inwendig vuur werd\nin mijn boezem aangeblazen! Ik vergat alles, de gevaren der reis\nen die der terugreis. Wat een ander gedaan had, wilde ik ook doen,\nen niets wat menschelijk was scheen mij onmogelijk toe!\n\n\"Voorwaarts! voorwaarts!\" riep ik.\n\nIk snelde reeds naar de donkere galerij, toen de professor mij\ntegenhield, en hij, de driftige man, mij geduld en koelbloedigheid\naanried.\n\n\"Laten wij eerst naar Hans terugkeeren,\" sprak hij, \"en het vlot\nhier brengen.\"\n\nIk gehoorzaamde, niet zonder tegenzin, en liep snel tusschen de rotsen\naan den oever door.\n\n\"Weet gij wel, oom!\" zeide ik onder het loopen, \"dat de omstandigheden\nons tot nu toe bijzonder begunstigd hebben?\"\n\n\"Zoo! vindt gij dat, Axel?\"\n\n\"Zonder twijfel! Of heeft zelfs de storm ons niet op den rechten weg\nteruggebracht? Gezegend zij het onweder! Het heeft ons teruggevoerd op\ndie kust, waarvan het schoone weder ons had verwijderd! Veronderstel\neens, dat wij met onzen steven (den steven van een vlot!) de zuidelijke\nkusten der Lidenbrock-zee hadden bereikt, wat zou er dan van ons\ngeworden zijn? De naam van Saknussemm zou ons niet onder de oogen\ngekomen zijn, en wij zouden nu verlaten zijn op een strand zonder\nuitweg.\"\n\n\"Ja, Axel! het is het bestuur der voorzienigheid, dat wij, naar het\nzuiden varende, juist in het noorden en bij kaap Saknussemm terecht\ngekomen zijn. Ik moet zeggen, dat dit meer dan vreemd is, en dat het\neen feit is, waarvoor ik volstrekt geene verklaring kan vinden.\"\n\n\"Wat komt er dat op aan! het is niet de vraag om feiten te verklaren,\nmaar er ons voordeel mee te doen!\"\n\n\"Zonder twijfel, mijn jongen? maar....\"\n\n\"Maar wij zullen weder den weg naar het noorden inslaan, onder de\nnoordelijke landen van Europa, Zweden, Rusland, Siberie weet ik\nhet! doorgaan, in plaats van af te dalen onder de woestijnen van\nAfrika of de golven van den Oceaan, en verder wil ik van niets weten!\"\n\n\"Ja, Axel! gij hebt gelijk, en alles is heel goed, daar wij nu die\nwaterpasse zee verlaten, die tot niets kon leiden. Wij gaan dalen, nog\neens dalen, altijd dalen! Weet gij wel, dat wij om het middelpunt van\nden aardbol te bereiken nog maar vijftien honderd uur gaans behoeven\naf te leggen!\"\n\n\"Ba!\" riep ik uit, \"dat is waarlijk de moeite niet waard om er van\nte spreken! Op weg! op weg!\"\n\nDeze zinnelooze gesprekken duurden nog voort, toen wij bij den jager\nkwamen. Alles was gereed om onmiddellijk af te reizen; geene kist\nof zij was aan boord, wij namen plaats op het vlot, en zoodra het\nzeil was geheschen, richtte Hans den steven naar de kaap Saknussemm,\nsteeds de kust houdende.\n\nDe wind was niet gunstig voor een vaartuig gelijk het onze, dat niet\nscherp bij den wind kon houden. Ook moesten wij het op menige plaats\nmet onze met ijzer beslagen stokken voorduwen. Dikwijls dwongen ons\nde rotsen, die zich in de waterlijn verlengden, om vrij lange omwegen\nte maken. Eindelijk, na eene vaart van drie uur, dat is te zeggen\ntegen zes uur des avonds, bereikten wij eene geschikte landingsplaats.\n\nIk sprong aan land, gevolgd door mijn oom en den IJslander.\n\nDie overtocht had mij niet tot bedaren gebracht. Integendeel. Ik\nstelde zelfs voor om \"onze schepen\" te verbranden, ten einde ons\nzelven den terugtocht af te snijden. Maar mijn oom verzette zich er\ntegen. Ik vond, dat hij bijzonder koel was.\n\n\"Laten wij dan ten minste zonder tijdverlies vertrekken,\" zeide ik.\n\n\"Ja, mijn jongen! maar vooraf zullen wij deze nieuwe galerij\nonderzoeken om te weten, of wij onze ladders gereed moeten maken.\"\n\nMijn oom bracht den toestel van Ruhmkorff in werking; het vlot werd,\naan den oever vastgemaakt, alleen gelaten; de opening der galerij\nwas er dan ook geene twintig pas af, en onze kleine troep ging er\nterstond heen, met mij aan het hoofd.\n\nDe bijna cirkelvormige opening had eene middellijn van omtrent vijf\nvoet; de duistere tunnel was in de harde rots uitgehouwen en netjes\ngepolijst door de uitgebraakte stoffen, waaraan hij vroeger tot weg\ndiende; zijn laagste gedeelte lag met den grond in hetzelfde vlak,\nzoodat wij er zonder eenige moeite in konden doordringen.\n\nWij volgden een bijna waterpassen bodem, toen, nadat wij zes schreden\nver waren, onze tocht werd gestuit door een daar liggend verbazend\ngroot rotsblok.\n\n\"Vervloekt blok!\" riep ik toornig uit, toen ik mij zoo plotseling\nzag ophouden door een onoverkomelijken hinderpaal.\n\nWij zochten te vergeefs links en rechts, boven en beneden, er bestond\ngeen doorgang, geene splitsing. Ik was diep teleurgesteld en wilde\nde wezenlijkheid van dien hinderpaal niet aannemen. Ik bukte. Ik zag\nonder het blok. Geene tusschenruimte. Er boven. Dezelfde granieten\nslagboom. Hans hield het licht van de lamp bij ieder punt van den wand,\nmaar hij was nergens afgebroken. Wij moesten alle hoop opgeven om er\ndoor te komen.\n\nIk was op den grond gaan zitten; mijn oom liep met groote schreden\nden gang op en neder. \"Maar Saknussemm dan?\" riep ik.\n\n\"Ja!\" zeide mijn oom, \"is hij dan door deze steenen deur tegen\ngehouden?\"\n\n\"Neen! neen!\" hernam ik driftig. \"Dit rotsblok heeft, tengevolge van\nden een of anderen schok of van een dier magnetische verschijnselen,\ndie de aardschors schudden, plotseling dezen doorgang gesloten. Er\nzijn vele jaren verloopen tusschen den terugkeer van Saknussemm en den\nval van dit blok. Is het niet duidelijk, dat deze galerij voorheen\neen weg voor de lava is geweest en dat de uitgebraakte stoffen er\ntoen onbelemmerd doorstroomden? Zie! dit granieten dak vertoont nog\njonge scheuren; het bestaat uit samengevoegde stukken, uit verbazend\ngroote steenen, alsof eene reuzenhand aan dezen onderbouw had gewerkt;\nmaar eens is de schok heviger geweest, en dit blok, dat gelijkt op\neen ontbrekenden sleutel van het gewelf, is op den grond gegleden en\nheeft den doortocht versperd. Het is een toevallige hinderpaal, dien\nSaknussemm niet heeft aangetroffen, en als wij hem niet omverwerpen,\ndan zijn wij niet waard het middelpunt der aarde te bereiken!\"\n\nZoo sprak ik! De ziel des professors was geheel in mij overgegaan. De\nzucht tot ondekkingen bezielde mij.\n\nIk vergat het verledenene, ik verachtte de toekomst. Er bestond voor\nmij niets meer op de oppervlakte van den bol, in welks binnenste ik\nbegraven was, steden, noch velden, noch Hamburg, noch Koningstraat,\nnoch mijne arme Graeuben, die mij voor altoos verloren moest wanen in\nde ingewanden der aarde....\n\n\"Welnu!\" hernam mijn oom, \"laten wij ons met het houweel en het\nbreekijzer een weg banen en die muren omverwerpen!\"\n\n\"Het is te hard voor het breekijzer!\" riep ik.\n\n\"Dan het houweel!\"\n\n\"Met het houweel zal het te lang duren!\"\n\n\"Maar!...\"\n\n\"Welnu! het kruit! de mijn! Laten wij eene mijn aanleggen, en den\nhinderpaal in de lucht doen springen!\"\n\n\"Het kruit!\"\n\n\"Ja! het is maar een rotsblok, dat verbrijzeld moet worden!\"\n\n\"Hans! aan het werk!\" riep mijn oom.\n\nDe IJslander keerde naar het vlot terug en kwam spoedig met een\nbreekijzer weder, waarvan hij zich bediende om eene mijnkamer te\ngraven. Het was geen gemakkelijk werk.\n\nEr moest een gat gemaakt worden groot genoeg om vijftig pond\nschietkatoen te bevatten, welks uitzettend vermogen viermaal grooter\nis dan van het buskruit.\n\nIk was verbazend opgewonden. Terwijl Hans werkte, hielp ik vlijtig\nmijn oom om een lange lont te vervaardigen van natgemaakt kruit,\ngewikkeld in eene linnen buis.\n\n\"Wij zullen er doorkomen!\" zeide ik.\n\n\"Wij zullen er doorkomen!\" herhaalde mijn oom.\n\nTegen middernacht was onze mijnarbeid geheel voltooid; de lading\nschietkatoen was in de kamer gestopt en de lont door de galerij\nheengelegd, zoodat zij daarbuiten uitkwam.\n\nEene vonk was genoeg om dit geduchte vernielingswerktuig in werking\nte brengen.\n\n\"Tot morgen!\" zeide de professor.\n\nIk moest mij wel onderwerpen en nog zes lange uren wachten!\n\n\n\nHOOFDSTUK XLI\n\n\n          De mijn gesprongen.--De ontploffing.--Snelle vaart van het vlot.\n          --De woede van den stortvloed.--Onverwachte overstrooming.\n\n\nDe volgende dag, Donderdag de 27ste Augustus, was een merkwaardig\ntijdstip onzer onderaardsche reis. Ik kan er niet aan denken, zonder\ndat de schrik mijn hart doet kloppen. Van dit oogenblik af hebben\nonze rede, ons oordeel, onze vindingrijkheid geene stem meer in den\nraad en worden wij de speelbal der natuurverschijnselen.\n\nTe zes uur waren wij op de been. Het oogenblik naderde, waarop het\nkruit ons een doortocht moest banen door de schors van graniet.\n\nIk verzocht om de eer de mijn te ontsteken. Als dat gedaan was,\nmoest ik mij bij mijne makkers voegen op het vlot, dat niet ontladen\nwas; dan zouden wij van wal steken om de gevaren der ontploffing te\nontwijken, welker uitwerkselen zich wellicht niet tot het inwendige\nder vaste massa zouden bepalen.\n\nDe lont moest naar onze berekening tien minuten branden, alvorens\nhet vuur de kruitkamer kon bereiken. Ik had dus den noodigen tijd om\nweder op het vlot te komen.\n\nNiet zonder eene zekere ontroering maakte ik mij gereed om mijne taak\nte vervullen.\n\nNa een korten maaltijd gingen mijn oom en de jager scheep, terwijl ik\nop den oever achterbleef. Ik was voorzien van eene brandende lantaarn,\ndie mij dienen moest om de lont aan te steken.\n\n\"Ga, mijn jongen!\" sprak mijn oom, \"en kom dadelijk weder bij ons.\"\n\n\"Wees gerust!\" antwoordde ik, \"ik zal onderweg niet loopen spelen.\"\n\nTerstond begaf ik mij naar de opening der galerij. Ik maakte mijne\nlantaarn open en greep het uiteinde der lont.\n\nDe professor hield zijn tijdmeter in de hand.\n\n\"Zijt gij gereed?\" riep hij mij toe.\n\n\"Ik ben gereed!\"\n\n\"Welaan dan! vuur, mijn jongen!\"\n\nIk stak de lont, die bij de aanraking knetterde, gezwind in de vlam\nen liep pijlsnel naar den oever.\n\n\"Kom aan boord!\" zeide mijn oom, \"steek van wal!\"\n\nMet een krachtigen stoot verwijderde Hans ons van den oever. Het vlot\ndreef omtrent twintig vadem ver.\n\nHet was een benauwd oogenblik. De professor staarde op den wijzer\nvan den tijdmeter.\n\n\"Nog vijf minuten,\" zeide hij. \"Nog vier. Nog drie.\"\n\nMijn pols klopte gejaagd.\n\n\"Nog twee. Eene!.... Stort in, bergen van graniet.\"\n\nWat gebeurde er toen? Ik geloof, dat ik het geraas van de ontploffing\nniet hoorde. Maar de gedaante der rotsen veranderde plotseling voor\nmijn oog; zij gingen als een gordijn open. Ik bemerkte een onpeilbaren\nafgrond, die zich in den oever opende. De zee, door schrik bevangen,\nwas slechts een onzettend groote golf, op wier rug het vlot zich\nloodrecht verhief.\n\nWij werden alle drie omvergeworpen. In minder dan eene seconde maakte\nhet licht plaats voor de zwartste duisternis. Vervolgens voelde ik\nhet steunpunt ontzinken, niet aan mijne voeten, maar aan het vlot. Ik\ngeloofde, dat het rechtstandig zonk. Maar dat was zoo niet. Al had\nik tot mijn oom willen spreken, dan zou toch het geloei van het water\nhem belet hebben mij te verstaan.\n\nIn weerwil van de duisternis, het geraas, de verbazing, de\nontsteltenis, begreep ik wat er gebeurd was.\n\nAan gene zijde van de rots, die wij hadden laten springen, bestond een\nafgrond. De uitbarsting had eene soort van aardbeving teweeg gebracht\nin dezen door scheuren doorsneden grond; de afgrond had zich geopend,\nen de zee, in een stortvloed veranderd, sleepte ons er in mede.\n\nIk gevoelde, dat ik verloren was.\n\nEen, twee uren, weet ik het! gingen zoo voorbij. Wij drongen ons\ntegen elkander aan, wij hielden elkaars handen vast, om niet van\nhet vlot geslagen te worden; allerhevigste schokken hadden plaats,\nwanneer het tegen den muur stiet. Toch waren die schokken zeldzaam,\nwaaruit ik opmaakte, dat de galerij werkelijk breeder werd. Er was\ngeen twijfelen aan, het was de weg van Saknussemm, maar in plaats\nvan hem alleen te begaan, hadden wij door onze onvoorzichtigheid eene\ngeheele zee medegesleept.\n\nMen begrijpt licht, dat die gedachten zich in een onbepaalden en\nduisteren vorm aan mijn geest voordeden. Ik kon ze met moeite verbinden\ngedurende dezen duizelingwekkenden tocht, die op een val geleek. Naar\nden wind te oordeelen, die mijn aangezicht zweepte, moest hij de\nsnelste treinen in vaart overtreffen. In deze omstandigheden eene\ntoorts aan te steken was dus onmogelijk, en onze laatste electrieke\ntoestel was, op het oogenblik van de ontploffing, gebroken.\n\nHet verbaasde mij dus zeer, toen ik eensklaps een licht bij mij zag\nschitteren. Het kalme gelaat van Hans werd er door beschenen. Het was\nden behendigen jager gelukt de lantaarn aan te steken, en hoewel hare\nvlam trilde, alsof zij uit wilde gaan, wierp zij toch eenig schijnsel\nin de verschrikkelijke duisternis.\n\nDe galerij was breed. Mijn vermoeden werd dus bevestigd. Ons\nonvoldoend licht veroorloofde ons niet de beide wanden te gelijk te\nzien. De helling van het water, dat ons medevoerde, overtrof die\nder onoverkomelijkste watervallen van Amerika; zijne oppervlakte\nscheen te bestaan uit een bundel pijlen die met verbazende kracht\nwaren afgeschoten. Ik kan den indruk, dien ik ondervond, door geene\njuistere vergelijking wedergeven. Het vlot, soms in eene draaikolk\nrakende, schoot al ronddraaiende verder. Wanneer het de wanden der\ngalerij naderde, liet ik het licht der lantaarn er op vallen, en ik\nkon over zijne snelheid oordeelen, daar ik de uitspringende rotspunten\nin verlengde lijnen zag veranderen, zoodat wij besloten waren in een\nnet van beweeglijke lijnen. Ik schatte onze vaart op dertig uur gaans\nper uur.\n\nMijn oom en ik, leunende tegen de stomp van den mast, die op het\noogenblik van de ramp weggeslagen was, zagen elkander met verwilderde\noogen aan. Wij keerden den rug naar den luchtstroom, om niet gesmoord\nte worden door de snelheid eener beweging, die geene menschelijke\nmacht kon beteugelen.\n\nIntusschen verliepen de uren. De toestand veranderde niet, maar een\nvoorval maakte hem nog ingewikkelder.\n\nToen ik trachtte een weinig orde in de lading te brengen, zag ik dat\nhet grootste gedeelte der aan boord gebrachte voorwerpen verdwenen was\nop het oogenblik der ontploffing, toen de zee ons met zooveel geweld\naangreep. Ik wilde nauwkeurig weten, hoe het met onze hulpmiddelen\nstond, en met de lantaarn in de hand begon ik mijne nasporingen. Van\nonze werktuigen was er niets over dan het kompas en de tijdmeter. De\nladders en touwen waren weg, op een eindje kabel na, dat om de stomp\nvan den mast zat.\n\nGeen houweel, geen breekijzer, geen hamer was er meer, en,\nonherstelbaar ongeluk! wij hadden voor geen dag levensmiddelen meer!\n\nIk begon de tusschenruimten van het vlot, de kleinste hoekjes door de\nbalken en de samengevoegde planken gevormd, te doorzoeken. Niets! Al\nonze voorraad bestond slechts uit een stuk gedroogd vleesch en wat\nbeschuit!\n\nWat stond ik versuft te kijken! Ik wilde het maar niet begrijpen! En\ntoch over welk gevaar bekommerde ik mij? Al ware er mondvoorraad genoeg\ngeweest voor maanden, voor jaren, hoe zouden wij nog uit die afgronden\nkomen, waarin die onweerstaanbare stortvloed ons medesleepte? Waarom\nzouden wij de martelingen van den honger vreezen, als de dood zich\nreeds onder zoo vele andere gedaanten vertoonde? Zouden wij den tijd\nhebben om van gebrek om te komen?\n\nEn echter vergat ik door eene onverklaarbare gril der verbeelding\nhet onmiddellijke gevaar, voor de bedreigingen der toekomst, die mij\nin al hare verschrikkelijkheid voor den geest zweefden. Bovendien\nzouden wij misschien aan de woede van den stortvloed kunnen ontkomen\nen op de oppervlakte van den aardbol terugkeeren. Hoe? dat wist ik\nniet! Waar? Dat kon mij niet schelen! Eene kans van de duizend is\ntoch altijd eene kans, terwijl de hongerdood ons ook niet de geringste\nhoop overliet.\n\nIk dacht er over om alles aan mijn oom te zeggen, hem aan te toonen hoe\nbitter slecht wij voorzien waren, en nauwkeurig den tijd te berekenen,\ndien wij nog te leven hadden. Maar ik had den moed om te zwijgen. Ik\nwilde hem niet van zijn koelbloedigheid berooven.\n\nOp dit oogenblik verflauwde het licht der lantaarn allengs en ging\nuit. De pit was geheel opgebrand. Het werd stikdonker. Er viel niet\nmeer aan te denken om die ondoordringbare duisternis te verdrijven. Er\nbleef nog eene toorts over, maar wij zouden haar niet brandende kunnen\nhouden. Nu sloot ik als een kind mijne oogen om die verschrikkelijke\nduisternis niet te zien.\n\nNa een vrij lang tijdsverloop verdubbelde de snelheid onzer vaart. Ik\nbespeurde het aan de terugkaatsing der lucht op mijn gelaat. Het water\nliep verbazend snel af. Ik geloof waarlijk, dat wij niet meer dreven,\nmaar vielen. Ik had een gevoel, alsof ik loodrecht nederviel. De\nhand van mijn oom en die van Hans, om mijne armen gekneld, hielden\nmij met kracht tegen.\n\nNa een onberekenbaar tijdsverloop voelde ik eensklaps iets als een\nschok; het vlot had niet tegen een hard lichaam gestooten, maar was\nplotseling in zijn val gestuit. Eene waterhoos, eene onmetelijke\nvloeibare zuil viel op zijne oppervlakte neder. Ik stikte. Ik verdronk.\n\nDie onverwachte overstrooming duurde echter niet lang. Binnen weinige\nseconden ademde ik weder met volle teugen de vrije lucht in. Mijn oom\nen Hans hielden mij zoo stevig vast, dat mijn arm bijna verbrijzeld\nwerd, en het vlot droeg ons nog alle drie.\n\n\n\nHOOFDSTUK XLII\n\n\n          De nauwe put.--Geen voedsel meer.--Levend verbranden.--De\n          laatste maaltijd.--Een gloeiende dampkring.\n\n\nHet moet naar mijne gissing 's avonds omstreeks tien uur geweest\nzijn. Het eerste mijner zintuigen, dat na dien laatsten stoot mij\nweder ten dienste stond, was het gehoor. Ik hoorde bijna terstond,\nwant het was inderdaad eene zaak van het gehoor, dat er stilte in\nde galerij ontstond en op het geloei volgde, dat sedert zoovele uren\nmijn oor vervulde. Eindelijk drongen deze woord en van mijn oom als\neen gemompel tot mij door:\n\n\"Wij stijgen!\"\n\n\"Wat zegt gij daar?\" riep ik.\n\n\"Ja! wij stijgen! wij stijgen!\"\n\nIk stak den arm uit; ik raakte den muur aan; mijne hand begon te\nbloeden. Wij stegen weder met verbazende snelheid.\n\n\"De toorts! de toorts!\" riep de professor.\n\nHet gelukte Hans, echter niet zonder veel moeite, om haar te ontsteken,\nen hoewel de vlam van boven naar beneden woei ten gevolge van de\nstijgende beweging, verspreidde zij genoeg helderheid om het geheele\ntooneel te verlichten.\n\n\"Het is zooals ik dacht,\" zeide mijn oom. \"Wij zijn in een nauwen put,\ndie geene drie vadem middellijn heeft. Nu het water op den bodem van\nden afgrond is gekomen, herneemt het zijn waterpassen stand en voert\nons mede omhoog.\"\n\n\"Waarheen?\"\n\n\"Dat weet ik niet, maar wij moeten ons op alles voorbereid houden. Wij\nstijgen met eene snelheid, die ik op twee vadem per seconde bereken,\ndat is honderd twintig vadem per minuut of meer dan twee en een derde\nuur gaans per uur. Op die wijze vorderen wij goed.\"\n\n\"ja! als niets ons stuit, als deze put een uitgang heeft! Maar als\nhij verstopt is, als de lucht langzamerhand samengeperst wordt onder\nde drukking der waterkolom, als wij verpletterd worden!\"\n\n\"Axel!\" antwoordde de professor heel bedaard, \"de toestand is bijna\nwanhopig, maar er zijn eenige kansen van redding en die onderzoek\nik. Kunnen wij al ieder oogenblik omkomen, wij kunnen even goed ieder\noogenblik gered worden. Wees er dus op bedacht om van de geringste\nomstandigheden partij te trekken.\"\n\n\"Maar wat moet ik doen?\"\n\n\"Eten om uwe krachten te herstellen.\"\n\nOp die woorden zag ik mijn oom met een verwilderden blik aan. Wat ik\ntot nu toe had verzwegen, moest ik eindelijk zeggen:\n\n\"Eten?\" herhaalde ik.\n\n\"Ja! zonder uitstel.\"\n\nDe professor voegde er in het deensch eenige woorden bij. Hans schudde\nhet hoofd.\n\n\"Hoe!\" riep mijn oom, \"is onze voorraad weg?\"\n\n\"Ja! dit is alles wat nog over is: een stuk droog vleesch voor ons\ndrieen!\"\n\nMijn oom zag mij aan, zonder mijne woorden te willen begrijpen.\n\n\"Welnu!\" zeide ik, \"denkt gij, dat wij nog gered kunnen worden?\"\n\nEr volgde op mijne vraag geen antwoord.\n\nEen uur verliep. Ik begon een ergen honger te krijgen. Mijne\nmetgezellen leden ook, en niemand onzer durfde deze handvol\nlevensmiddelen aanraken.\n\nIntusschen stegen wij nog altijd snel; soms belemmerde de lucht\nonze ademhaling, gelijk de luchtreizigers die te snel stijgen,\nhet soms ondervinden. Maar dezen voelen eene koude, die toeneemt\nnaar mate zij in hoogere luchtlagen komen; wij ondergingen juist het\ntegenovergestelde. De warmte nam op eene onrustbarende wijze toe en\nsteeg zeker wel tot veertig graden.\n\nWat beteekende die verandering? Tot nu toe hadden de feiten\nde theorien van Davy en Lidenbrock bevestigd; tot nu toe hadden,\nbijzondere omstandigheden van tegen het vuur bestand zijnde rotsen, van\nelectriciteit, van magnetismus, de algemeene natuurwetten gewijzigd;\nwant de theorie van het inwendige vuur bleef, mijns inziens, de eenige\nware, de eenige verklaarbare. Zouden wij nu op eene plaats komen,\nwaar die verschijnselen zich in volle kracht openbaarden en waar de\nhitte de rotsen volkomen smeltend maakte? Ik vreesde het en zeide\ntot den professor:\n\n\"Al verdrinken wij niet, al worden wij niet verpletterd, al sterven\nwij niet van honger, dan hebben wij toch altijd nog kans van levend\nte verbranden.\"\n\nHij vergenoegde zich met de schouders op te halen en verviel weder\nin gepeins.\n\nEen uur verliep en met uitzondering van een geringe toeneming\nvan hitte, bracht geen voorval eenige verandering in onzen\ntoestand. Eindelijk verbrak mijn oom het stilzwijgen.\n\n\"Welaan!\" zeide hij, \"wij moeten een besluit nemen.\"\n\n\"Een besluit nemen?\" antwoordde ik.\n\n\"Ja! wij moeten onze krachten herstellen. Als wij ons leven eenige uren\ntrachten te rekken door de overschietende levensmiddelen te sparen,\nzullen wij tot het einde toe zwak zijn.\"\n\n\"Ja, tot het einde toe, dat niet lang zal uitblijven.\"\n\n\"Welnu! als er zich een kans op redding voordoet, als er een oogenblik\nvan handelen komt, waar zullen wij dan de kracht tot handelen vinden,\nals wij ons door gebrek aan voedsel laten verzwakken?\"\n\n\"Maar, oom! wat blijft ons over, als dit stuk vleesch opgegeten is?\"\n\nNiets, Axel! niets, maar zal het u meer voeden, als gij het met uwe\noogen verslindt? Gij redeneert daar als iemand zonder wil, als een\nwezen zonder geestkracht!\"\n\n\"Wanhoopt gij dan niet?\" riep ik verbitterd uit.\n\n\"Neen!\" antwoordde de professor op vasten toon.\n\n\"Hoe! gelooft gij dan nog aan eene kans op behoud?\"\n\n\"Ja! zeker ja! en zoo lang zijn hart klopt, zijn vleesch trilt,\nduld ik niet dat een met een wil begaafd wezen aan de wanhoop eene\nplaats inruimt.\"\n\nWelke woorden! De man, die ze in zulke omstandigheden sprak, was\nzeker van een buitengewonen aard.\n\n\"Wat wilt gij dan eigenlijk doen?\" zeide ik.\n\n\"Tot de laatste kruimel het voedsel, dat nog overgebleven is, opeten\nen onze verlorene krachten herstellen. Deze maaltijd zal onze laatste\nzijn, het zij zoo! maar ten minste zullen wij, in plaats van uitgeput\nte wezen, weder mannen zijn geworden.\"\n\n\"Welnu! wij zullen eten!\" riep ik uit.\n\nMijn oom nam het stuk vleesch en de weinige beschuiten, die uit de\nschipbreuk gered waren, maakte er drie gelijke deelen van en gaf ze\nons. Het was ten naasten bij een pond voedsel voor elk. De professor\nat gulzig met eene soort van koortsige drift; ik, zonder trek ondanks\nmijn honger, en bijna met tegenzin; Hans, rustig, bedaard, en zonder\nleven te maken kleine beetjes kauwende en ze doorslikkende met de\nkalmte van een man, dien de bezorgdheid voor de toekomst niet kon\nverontrusten. Na lang zoeken had hij eene half volle flesch jenever\ngevonden, en dit weldadige vocht wekte mij weder eenigszins op.\n\n\"Foertrafflig!\" zeide Hans op zijne beurt drinkende.\n\n\"Voortreffelijk!\" antwoordde mijn oom.\n\nIk begon weder eenige hoop te koesteren. Maar onze laatste maaltijd\nwas afgeloopen. Het was nu 's morgens vijf uur.\n\nHet is met den mensch zoo gesteld, dat zijne gezondheid een zuiver\nnegatief iets is; als de behoefte aan voedsel eens voldaan is, kan men\nzich moeielijk de kwellingen van den honger voorstellen; men moet ze\nondervinden om ze te begrijpen. Na het lange vasten zegevierden dan\nook eenige beten beschuit en vleesch over onze doorgestane smarten.\n\nNa dien maaltijd gaven wij ons allen aan onze overpeinzingen\nover. Waaraan dacht Hans, die man uit het hooge noorden, die onder\nde heerschappij stond van de oostersche leer van onderwerping aan\nhet noodlot? Mijne denkbeelden bestonden slechts uit herinneringen,\nen deze voerden mij terug naar de oppervlakte van den aardbol, die ik\nnooit had moeten verlaten. Het huisje in de Koningstraat, mijn arme\nGraeuben, de goede Martha, gingen als gezichten voorbij mijne oogen,\nen in het doffe gebrul, dat door het vaste gesteente liep, meende ik\nhet geraas van de steden op aarde te herkennen.\n\nMijn oom, \"altijd bij de zaak,\" onderzocht aandachtig met de toorts\nin de hand den aard der gronden; hij trachtte te onderscheiden waar\nhij was door de opeenvolging der op elkander liggende lagen. Die\nberekening of liever die schatting kon slechts bij benadering wezen;\nmaar een geleerde is altijd een geleerde, wanneer het hem gelukt zijne\nkoelbloedigheid te behouden, en zeker bezat professor Lidenbrock die\nhoedanigheid in een buitengewonen graad.\n\nIk hoorde hem woorden uit de geologische wetenschap mompelen: ik\nbegreep ze en stelde ondanks mij zelven belang in die verhevene studie.\n\n\"Uitgebraakt graniet,\" zeide hij; \"wij zijn nog altijd in het eerste\ntijdperk; maar wij stijgen! wij stijgen! Wie weet?\"\n\nWie weet? Hij hoopte dus nog altijd. Met zijne hand betastte hij den\nloodrechten wand, en eenige oogenblikken later hernam hij aldus:\n\n\"Dat is gneiss! dat mica-leisteen! Goed! nu komen weldra de gronden\nuit het overgangstijdperk en dan....\"\n\nWat wilde de professor zeggen? Kon hij de dikte der aardschors boven\nons meten? Bezat hij het eene of andere middel om die berekening\nte verrichten? Neen! Hij miste den luchtdichtheidsmeter, en geene\nschatting kon dien vergoeden.\n\nInmiddels nam de warmte geducht toe en ik was doornat midden in een\ngloeienden dampkring. Ik kon haar niet anders vergelijken dan met de\nhitte, die door de fornuizen eener ijzersmelterij wordt uitgestraald,\nwanneer het metaal vloeibaar wordt. Langzamerhand hadden Hans, mijn\noom en ik onze buizen en vesten moeten uittrekken; het geringste\nkleedingstuk werd een oorzaak van onbehaaglijkheid, om niet te zeggen\nvan pijn.\n\n\"Stijgen wij dan naar een witgloeienden haard?\" riep ik uit op een\noogenblik dat de warmte verdubbelde.\n\n\"Neen!\" antwoordde mijn oom, \"het is onmogelijk! het is onmogelijk!\"\n\n\"Maar die muur is gloeiend!\" zeide ik den wand betastende.\n\nTerwijl ik dit zeide, had mijne hand het water even aangeraakt en\nmoest ik haar zoo spoedig mogelijk terug trekken.\n\n\"Het water is kokend heet!\" riep ik.\n\nDitmaal antwoordde de professor slechts met een toornig gebaar.\n\nNu maakte zich een onoverwinnelijke schrik van mijne hersenen meester\nen verliet ze niet meer. Ik had een voorgevoel van een naderend\nonheil, en wel van een dat de stoutste verbeeldingskracht niet zou\nhebben kunnen bevatten. Een eerst onbepaald en weifelend denkbeeld\nwerd in mijn verstand tot zekerheid. Ik durfde het niet onder woorden\nbrengen. Intusschen bevestigden eenige onwillekeurige waarnemingen\nmijne overtuiging; bij het twijfelachtige toortslicht bespeurde ik\nonregelmatige bewegingen in de granietlagen; er was klaarblijkelijk\neen verschijnsel op handen, waarin de electriciteit eene rol speelde;\ndan die buitensporige hitte, dat kokende water!... Ik besloot het\nkompas waar te nemen.\n\nHet was miswijzend geworden!\n\n\n\nHOOFDSTUK XLIII\n\n\n          Miswijzend kompas.--Ontploffingen.--Eene\n          uitbarsting.--Zwavelvlammen.--Het vlot blijft\n          liggen.--Op nieuw opgestuwd.\n\n\nJa miswijzend! De naald sprong met plotselinge schokken van de eene\npool op de andere, doorliep al de streken van de windroos, en draaide,\nals had een duizeling haar bevangen.\n\nIk wist wel, dat volgens de meest algemeen aangenomene theorien\nde delfstoffelijke schors van den aardbol nooit in een staat van\nvolslagene rust is; de wijzigingen teweeggebracht door de ontbinding\nder inwendige stoffen, de beweging voortkomende uit de groote\nstroomingen der vloeistoffen, de werking van het magnetismus, dat\nalles strekt om haar onophoudelijk te schudden, zelfs dan als de op\nhare oppervlakte verspreide wezens hare ontroering niet vermoeden. Dit\nverschijnsel zou mij dus anders niet beangst of, althans in mijn geest,\ngeen verschrikkelijk denkbeeld opgewekt hebben.\n\nMaar andere feiten, sommige omstandigheden van gezegden aard; konden\nmij niet langer bedriegen, de ontploffingen vermenigvuldigden met eene\nverschrikkelijke kracht: ik kon ze alleen vergelijken met het geraas,\ndat een groot aantal karren, die snel over het plaveisel voortgetrokken\nworden, zouden maken. Het was een aanhoudende donder.\n\nHet miswijzend kompas, geschokt door de electrieke\nnatuurverschijnselen, bevestigde mij verder in mijne meening; de\ndelfstoffelijke korst dreigde te breken, het massieve graniet zich\nte vereenigen, de scheur zich te sluiten, het ledige zich te vullen,\nen wij, nietige stofjes, zouden in die geduchte omhelzing verpletterd\nworden.\n\n\"Oom! oom! wij zijn verloren!\" riep ik uit.\n\n\"Wat is dat voor een nieuwen schrik?\" antwoordde hij mij met eene\nverbazende kalmte. \"Wat scheelt u toch?\"\n\n\"Wat mij scheelt? zie die muren die schudden; dat vaste gesteente\ndat scheurt; die verzengende hitte, dat kokende water, die dampen,\ndie al dikker en dikker worden, die gekke naald, alle kenteekenen\nvan eene aardbeving.\"\n\nMijn oom schudde zachtjes het hoofd.\n\n\"Eene aardbeving?\" vraagde hij.\n\n\"Ja!\"\n\n\"Mijn jongen! ik geloof, dat gij u vergist!\"\n\n\"Hoe! herkent gij dan die kenteekenen niet?\"\n\n\"Van een aardbeving? neen? Ik verwacht wat beters!\"\n\n\"Wat bedoelt gij?\"\n\n\"Eene uitbarsting, Axel!\"\n\n\"Eene uitbarsting!\" zeide ik; \"zijn wij dan in den schoorsteen van\neen werkenden vulkaan?\"\n\n\"Ik denk het ten minste,\" zeide de professor glimlachende, \"en dat\nis het gelukkigste wat ons overkomen kan!\"\n\nHet gelukkigste! Was mijn oom dan gek? Wat beduidden die woorden? Van\nwaar die kalmte en die glimlach?\n\n\"Hoe!\" riep ik, \"zijn wij midden in eene uitbarsting! Heeft het noodlot\nons geworpen op den weg der witgloeiende lava, der brandende rotsen,\nvan het kokende water, van alle uitgebraakte stoffen! zullen wij\nnu opgestuwd, uitgedreven, uitgeworpen, uitgebraakt, in de lucht\ngeslingerd worden met de rotsblokken, de asch- en slakkenregens,\nin een dwarlwind van vlammen! en is dat het gelukkigste wat ons\noverkomen kan?\"\n\n\"Ja!\" antwoordde de professor mij over zijn bril aanziende, \"want\nhet is de eenige kans, die wij hebben, om weder op de oppervlakte\nder aarde te komen!\"\n\nIk ga stilzwijgend de duizend gedachten voorbij, die elkaar in mijne\nhersenen kruisten. Mijn oom had gelijk, volkomen gelijk, en nooit\nkwam hij mij stoutmoediger noch inniger overtuigd voor dan op dit\noogenblik, waarop hij de kansen eener uitbarsting afwachtte en optelde.\n\nIntusschen stegen wij maar altijd door; de nacht ging voorbij onder\ndie stijgende beweging; het geraas om ons heen verdubbelde; ik was\nbijna gestikt; ik meende, dat mijn laatste uur kwam; en toch is de\nverbeeldingskracht zoo grillig, dat ik mij overgaf aan een waarlijk\nkinderachtig onderzoek. Maar ik stond onder de heerschappij mijner\ndenkbeelden, zij niet onder de mijne!\n\nHet was duidelijk, dat wij opgestuwd werden door eene uitbarsting;\nonder het vlot was kokend water, en onder dat water smeltende lava,\neen mengsel van rotssteenen, die zich aan den rand van den krater in\nalle richtingen zouden verstrooien. Wij waren dus in den schoorsteen\nvan een vulkaan. Daar was geen twijfel aan.\n\nMaar in plaats van den Sneffels, een uitgebranden vulkaan, was het\ner nu een in volle werkzaamheid. Ik vraagde mij af, welke berg het\nkon zijn en in welk werelddeel wij uitgebraakt zouden worden.\n\nZonder twijfel in de noordelijke streken. Voor zijne miswijzing\nhad het kompas ten dien aanzien geen afwijking getoond. Van kaap\nSaknussemm af waren wij honderden uur ver rechtstreeks naar het\nnoorden gedreven. Waren wij dan nu weder onder IJsland? Zouden wij\nuitgeworpen worden door den krater van den Hekla of door dien van een\nder zeven andere vuurspuwende bergen des eilands? In een straal van\nvijf honderd uur gaans naar het westen zag ik onder dien breedtegraad\nslechts de bijna onbekende vulkanen der noordwestkust van Amerika. Ten\noosten bestond er onder den tachtigsten breedtegraad maar een vulkaan,\nde Esk, op het Jan Mayen-eiland, niet verre van Spitsbergen. Zeker,\ner was geen gebrek aan kraters en zij waren ruim genoeg om een geheel\nleger uit te braken! Maar welke ons een uitgang zou verleenen, dat\ntrachtte ik te gissen.\n\nTegen den morgen werd de stijgende beweging sneller. Dat de warmte\ntoenam in plaats van te verminderen hoe dichter wij bij de oppervlakte\ndes aardbols kwamen, had eene plaatselijke oorzaak en was een gevolg\nvan den invloed des vulkaans. Ik kon niet langer twijfelen aan de\nsoort van ons middel van vervoer; eene ontzettende kracht, eene kracht\nvan verscheidene honderden dampkringen, veroorzaakt door de dampen\nopeengehoopt in den schoot der aarde, dreef ons onwederstaanbaar\nvoort. Maar aan welke ontelbare gevaren stelde zij ons bloot?\n\nWeldra drong een vale weerschijn in de wijder wordende loodrechte\ngalerij; ik bespeurde links en rechts diepe gangen, gelijk aan\nonmetelijke tunnels, waaruit dichte dampen ontsnapten; vurige tongen\nlekten flikkerend hunne wanden.\n\n\"Zie eens! zie eens, oom!\" riep ik.\n\n\"Welnu! het zijn zwavelvlammen. Niets is natuurlijker bij uitbarsting.\"\n\n\"Maar als zij ons eens omhullen?\"\n\n\"Zij zullen ons niet omhullen.\"\n\n\"Maar als wij stikken?\"\n\n\"Wij zullen niet stikken; de galerij wordt wijder en als het noodig\nis, zullen wij het vlot verlaten om in een kloof te schuilen.\"\n\n\"En het water, het stijgende water dan?\"\n\n\"Er is geen water meer, Axel! maar eene soort van lavadeeg, dat ons\noplicht tot aan de opening des kraters.\"\n\nDe waterkolom was inderdaad verdwenen om plaats te maken voor vrij\ndichte, hoewel kokend heete uitstroomende stoffen. De hitte werd\nonuitstaanbaar en een thermometer, welke aan dien dampkring werd\nblootgesteld, zou meer dan zeventig graden gewezen hebben! Ik baadde\nin het zweet. Zonder de snelheid der opstijging zouden wij zeker\ngesmoord zijn.\n\nEchter gaf de professor geen gevolg aan zijn voorstel om het vlot te\nverlaten, en hij deed wel. Die weinige slecht samengevoegde planken\nboden eene vaste oppervlakte aan, een steunpunt, dat ons overal elders\nontbroken zou hebben.\n\n's Morgens omstreeks acht uur had er voor het eerst een nieuw voorval\nplaats. De stijgende beweging hield eensklaps op. Het vlot bleef\nonbeweeglijk liggen.\n\n\"Wat is dat?\" vroeg ik, verontrust door dit oponthoud, dat even\nplotseling was als een schok.\n\n\"Eene halt,\" antwoordde mijn oom.\n\n\"Houdt de uitbarsting op?\"\n\n\"Ik hoop van neen.\"\n\nIk stond op. Ik poogde rond te zien. Misschien bood het vlot, door eene\nuitspringende rotspunt tegengehouden, eene kortstondigen tegenstand\naan de uitstroomende massa. In dit geval moesten wij ons haasten het\nzoo spoedig mogelijk los te maken.\n\nHet was zoo niet. De kolom van asch, slakken en steenbrokken had\nzelve opgehouden te stijgen.\n\n\"Zou de uitbarsting geen voortgang hebben?\" riep ik.\n\n\"Wel, mijn jongen! vreest gij dat?\" zeide mijn oom met op elkander\ngeklemde tanden; \"maar stel u gerust, dit oogenblik van kalmte kan\nniet lang aanhouden; het duurt nu reeds vijf minuten en weldra zal\nonze opklimming naar den mond des kraters weder beginnen.\"\n\nZoo sprekende hield de professor niet op zijn tijdmeter te raadplegen,\nen alweder zouden zijne voorspellingen vervuld worden. Weldra werd het\nvlot op nieuw aangegrepen door eene snelle en onregelmatige beweging,\ndie omtrent twee minuten aanhield; toen bleef het nogmaals stil liggen.\n\n\"Goed!\" zeide mijn oom op het uurwerk ziende, \"binnen tien minuten\ngaan wij weder op weg.\"\n\n\"Binnen tien minuten?\"\n\n\"Ja! Wij hebben te doen met een vulkaan, wiens uitbarsting\ntusschenpoozend is. Hij laat ons met zich ademhalen.\"\n\nNiets was meer overeenkomstig de waarheid. Op de minuut af werden\nwij op nieuw met groote snelheid opgestuwd; wij moesten ons aan de\nbalken vasthouden om niet van het vlot geslagen te worden. Daarna\nhield de stoot weder op.\n\nNaderhand heb ik nagedacht over dit zonderlinge verschijnsel,\nzonder er eene voldoende verklaring van te vinden. Intusschen houd\nik het voor zeker, dat wij ons niet in den hoofdschoorsteen van den\nvulkaan bevonden, maar wel in een zijgang, waar alleen de terugwerking\nmerkbaar was.\n\nIk kan niet zeggen hoe dikwijls die beweging herhaald werd; ik\nkan alleen verzekeren, dat wij, telkens als zij zich herhaalde,\nmet toenemende kracht werden opgestuwd en als het ware door een\nkogel medegevoerd. In de oogenblikken van rust stikten wij; in de\noogenblikken van opstuwing belette de brandend heete lucht mijne\nademhaling. Ik dacht een oogenblik aan het genot van mij plotseling\nin die hoog noordelijke gewesten te zullen bevinden, waar eene koude\nheerscht van dertig graden onder nul. Mijne overspannen verbeelding\ndwaalde rond op de sneeuwvlakten der poolgewesten en ik smachtte naar\nhet oogenblik, waarop ik mij rond zou rollen op het ijstapijt aan\nde pool. Maar langzamerhand verloor ik, door die herhaalde schokken\nuitgeput, mijn bewustzijn. Zonder de armen van Hans zou ik meer dan\neens mijne hersenpan verbrijzeld hebben tegen den granietwand.\n\nIk kan mij dus niets met zekerheid herinneren van hetgeen in de\nvolgende uren voorviel. Ik heb een duister gevoel van aanhoudende\nontploffingen, van de beroering van het vaste gesteente, van eene\nronddraaiende beweging, waarin het vlot werd medegesleept. Het\ndreef op golven van lava midden in een aschregen. De loeiende\nvlammen omwikkelden het. Een orkaan, die men meenen zou, dat uit een\nontzaglijken luchttrekker voortkwam, blies het onderaardsche vuur\naan. Nog eenmaal zag ik het gelaat van Hans in den weerschijn van\nden brand, en ik gevoelde niets meer dan die ontzettende angst van\nveroordeelden, die aan den mond van een stuk geschut zijn gebonden,\nop het oogenblik dat het schot afgaat en hunne ledematen in de lucht\nverstrooit.\n\n\n\nHOOFDSTUK XLIV\n\n\n          Op aarde terug.--In Azie?--De tegenvoeters.--In de\n          Middellandsche zee.--Stromboli.--Een glimlach van Hans.\n\n\nToen ik de oogen weder opende, voelde ik, dat de stevige hand van den\ngids mij bij den gordel vasthield. Met de andere hand ondersteunde\nhij mijn oom. Ik was niet zwaar gekwetst, maar veeleer uitgeput door\neene algemeene stijfheid in de leden. Ik lag tegen de glooiing van\neen berg, twee schreden van een afgrond, waarin de geringste beweging\nmij nedergestort zou hebben. Hans had mij van den dood gered, terwijl\nik van de zijden des kraters afrolde.\n\n\"Waar zijn wij?\" vroeg mijn oom, die zeer verstoord scheen over zijn\nterugkeer op de aarde.\n\nDe jager haalde de schouders op ten teeken van onwetendheid.\n\n\"Op IJsland?\" zeide ik.\n\n\"Nej,\" antwoordde Hans.\n\n\"Wat, neen?\" riep de professor.\n\n\"Hans vergist zich,\" zeide ik overeind rijzende.\n\nNa de tallooze verrassingen dezer reis, was er ons nog eene\nweggelegd. Ik verwachtte een kegel te zien, bedekt met eeuwige sneeuw,\nin het midden der barre woestenijen van de noordelijke landen, onder\nde bleeke stralen van een poolhemel, verre boven de hoogste breedten;\nen in strijd met al die vermoedens lagen mijn oom, de IJslander en\nik op de zijde van een berg, die geblakerd was door de hitte der zon,\ndie ons met hare stralen verschroeide.\n\nIk wilde mijn oogen niet gelooven; maar de stekende pijn, die ik over\nhet geheele lichaam voelde, veroorloofde geen verderen twijfel. Wij\nwaren half naakt uit den krater gekomen, en het schitterend gesternte,\ndat wij in geen twee maanden gezien hadden, vertoonde zich aan ons\nmet een kwistigen overvloed van licht en warmte, en goot heerlijke\nstralen over ons uit.\n\nToen mijne oogen aan dien glans gewend waren, dien zij zoo lang hadden\nontbeerd, maakte ik er gebruik van om de dwalingen mijner verbeelding\nte herstellen. Op zijn allerminst wilde ik op Spitsbergen zijn,\nen ik was niet gezind om het spoedig op te geven.\n\nDe professor vatte het eerst het woord op en zeide:\n\n\"Dat gelijkt volstrekt niet op IJsland.\"\n\n\"Maar het Jan Mayen-eiland?\" antwoordde ik.\n\n\"Evenmin, mijn jongen! dit is geen noordsche vulkaan met zijne heuvelen\nvan graniet en zijn sneeuwhoed.\"\n\n\"Echter....\"\n\n\"Zie eens, Axel! zie eens!\"\n\nHoogstens vijf honderd voet boven ons opende zich de krater van\neen vulkaan, waaruit om het kwartier met een zeer sterk geraas een\nhooge vlammenzuil, vermengd met puimsteen, asch en lava, opsteeg. Ik\nvoelde de stuiptrekkingen van den berg, die gelijk de walvisschen\nademhaalde, en nu en dan vuur en rook door zijn geduchte neusgaten\nuitspoot. Onder ons breidden zich met eene vrij steile helling de\nvlakten van uitgebraakte stoffen van zeven tot acht honderd voet diep\nuit, hetgeen den vulkaan eene hoogte gaf van nog geen drie honderd\nvademen. Zijn voet verdween in een waren korf van groene boomen,\nwaaronder ik olijfboomen, vijgeboomen en wijnstokken met purperen\ntrossen onderscheidde.\n\nZoo zagen de noordelijke gewesten, ik moest het wel bekennen, er\nniet uit.\n\nOver dien groenenden omtrek heen verloor de blik zich spoedig in het\nwater eener heerlijke zee of van een meer, dat van dien liefelijken\nbodem een eiland maakte, dat nauwelijks eenige uren gaans breed\nkon zijn. In het oosten vertoonde zich eene kleine haven, met eenige\nhuizen er voor, waarin vaartuigen van een bijzonderen vorm op de blauwe\ngolfjes wiegelden. Verder doken groepen eilandjes uit de watervlakte\nop, in zulk een menigte, dat zij op een groot mierennest geleken. In\nhet westen strekten zich verafgelegene kusten langs den gezichteinder\nuit; op sommigen vertoonden zich blauwe, zeer regelmatig gevormde\nbergen; op de andere, meer in de verte, verrees een verbazend hooge\nkegel, op wiens top zich een vederbos van rook bewoog. In het noorden\nfonkelde eene onmetelijke watervlakte in de zonnestralen, en zag men\nhier en daar den top van een mast of de bolronde zijde van een door\nden wind gezwollen zeil.\n\nHet onverwachte van zulk een schouwspel verhonderdvoudigde nog zijne\nwonderlijke schoonheden.\n\n\"Waar zijn wij?\" waar zijn wij?\" herhaalde ik half luid.\n\nHans sloot onverschillig zijne oogen en mijn oom zag in het rond\nzonder er iets van te begrijpen.\n\n\"Welke berg het ook moge zijn,\" zeide hij eindelijk, \"het is hier een\nbeetje warm; de uitbarstingen houden niet op, en het zou waarlijk de\nmoeite niet waard zijn uitgebraakt te wezen om ten slotte nog een\nrotsbrok op het hoofd te krijgen. Laten wij naar beneden gaan, dan\nzullen wij wel ontdekken, waar wij ons aan te houden hebben. Bovendien\nsterf ik van honger en dorst.\"\n\nZekerlijk was de professor geen man van bespiegelingen. Ik voor mij,\nbehoefte en vermoeienis vergetende, zou nog uren lang op deze plek\nhebben willen blijven, maar ik moest mijne makkers volgen.\n\nDe zijde van den berg helde sterk; wij gleden in ware aschkuilen\nom de lavastroomen te ontwijken, die als vurige slangen zich\nkronkelden. Onder het dalen sprak ik met een grooten woordenrijkdom,\nwant mijne verbeelding was te vol om zich niet in woorden te uiten.\n\n\"Wij zijn in Azie,\" riep ik, \"op de kusten van Indie, op de Sunda\neilanden, midden in Australie! Wij hebben den halven aardbol\ndoorgereisd om bij de tegenvoeters van Europa uit te komen!\"\n\n\"Maar het kompas? antwoordde mijn oom.\n\n\"Ja! het kompas!\" zeide ik met een verlegen gelaat ... \"Als wij het\ngelooven mogen, dan zijn wij altijd noordwaarts gegaan.\"\n\n\"Heeft het dan gelogen?\"\n\n\"O! gelogen!\"\n\n\"Of dit moest de noordpool zijn!\"\n\n\"De pool! neen; maar....\"\n\nHet was een onverklaarbaar feit. Ik wist niet, wat ik er van moest\ndenken.\n\nIntusschen naderden wij dat groen, dat zoo streelend was voor het\noog. Honger en dorst kwelden mij. Gelukkig vertoonde zich na twee uur\nloopens eene schoone vlakte aan ons oog, geheel bedekt met olijfboomen,\ngranaatappelboomen en wijnstokken, die niemands bijzonder eigendom\nschenen te zijn. Als lieden, die van alles beroofd waren, konden wij\ndan ook zoo nauw niet zien. Welk een genot, die sappige vruchten op\nonze lippen te drukken en geheele trossen uit die purpere wijngaarden\nte happen! Niet verre van daar in het gras ontdekte ik in de heerlijke\nschaduw der boomen eene frissche waterbron, waarin wij ons gelaat en\nonze handen met een gevoel van wellust dompelden.\n\nTerwijl wij ons zoo aan al de genoegens der rust overgaven, verscheen\neen kind tusschen twee olijfboschjes.\n\n\"Ha!\" riep ik uit, \"een bewoner van dit gelukkige land!\"\n\nHet was een kleine, arme, zeer ellendig gekleede, ziekelijke knaap,\ndien ons gezicht scheen te beangstigen; wij zagen er dan ook half\nnaakt en met ongeschoren baard zeer ongunstig uit, en als het geen land\nvan dieven was, moest ons voorkomen zijne bewoners wel schrik aanjagen.\n\nZoodra de jongen op den loop wilde gaan, liep Hans hem na en bracht\nhem terug, ondanks zijn schreeuwen en schoppen.\n\nMijn oom begon met hem zoo goed mogelijk gerust te stellen en zeide\nhem in goed duitsch:\n\n\"Hoe heet die berg, vriendje?\"\n\nHet kind antwoordde niet.\n\n\"Goed!\" zeide mijn oom, \"wij zijn niet in Duitschland.\" En hij\nherhaalde de vraag in het engelsch.\n\nHet kind antwoordde evenmin. Ik was in groote spanning.\n\n\"Zou hij stom zijn?\" riep de professor, die trotsch op zijne taalkennis\ndezelfde vraag in het fransch deed.\n\nHet kind bewaarde het stilzwijgen.\n\n\"Dan zullen wij het italiaansch beproeven,\" hernam mijn oom, en hij\nzeide in die taal:\n\n\"Dove noi siamo?\"\n\n\"Ja! waar zijn wij?\" herhaalde ik vol ongeduld.\n\nHet kind gaf geen antwoord.\n\n\"Hoe is het! zult gij haast spreken?\" riep mijn oom die toornig begon\nte worden en het kind bij de ooren trok. \"Come si noma questa isola?\"\n\n\"Stromboli,\" antwoordde de kleine herder, die zich uit de handen van\nHans losrukte en door de olijfboomen heen de vlakte bereikte.\n\nWij dachten niet eens meer aan hem. Stromboli! Welk een uitwerksel\nhad die onverwachte naam op mijne verbeelding! Wij waren in de\nMiddellandsche zee, in het midden van den eolischen archipel,\nmythologischer gedachtenis! op het oude Strongylus, waar Eolus de\nwinden en stormen aan een keten hield. En die blauwe bergen in het\nwesten waren die van Calabrie! En die vulkaan, die aan den zuidelijken\ngezichteinder verrees, was de Etna, de vreeselijke Etna zelf!\n\n\"Stromboli! Stromboli!\" herhaalde ik.\n\nMijn oom begeleidde mij met zijne gebaren en woorden. Het was alsof\nwij een koor zongen!\n\n\"O! welk eene reis! Welk eene vreemde reis! Den eenen vulkaan waren\nwij in, een anderen uitgekomen, en die andere lag meer dan twaalf\nhonderd uur gaans van den Sneffels, van dat barre IJsland, dat op\nde grenzen der aarde ligt! De toevalligheden op dezen tocht hadden\nons in de liefelijkste streken der aarde overgevoerd! Wij hadden het\ngewest der eeuwige sneeuw verlaten voor dat van het eindelooze groen,\nen de grauwe mist der koude luchtstreek boven ons gelaten om terug\nte komen onder den azuren hemel van Sicilie!\n\nNa een heerlijken maaltijd, uit ooft en frisch water bestaande, gingen\nwij weder op weg om de haven van Stromboli te bereiken. Het scheen ons\nniet voorzichtig toe om te zeggen, hoe wij op het eiland gekomen waren:\nde bijgeloovige geest der Italianen zou ons stellig aangezien hebben\nvoor duivels, die de hel had uitgebraakt; wij moesten er dus vrede\nmede hebben om voor eenvoudige schipbreukelingen door te gaan. Dat\nwas minder roemvol, maar veiliger.\n\nOnderweg hoorde ik mijn oom mompelen:\n\n\"Maar het kompas! het kompas, dat het noorden aanwees! hoe moet ik\ndat verklaren?\"\n\n\"Op mijne eer!\" zeide ik op een minachtenden toon, \"wij moeten het\nmaar niet verklaren; dat is het gemakkelijkst!\"\n\n\"Dat zou wat moois wezen! Een professor aan het Johannaeum, die\nde oorzaak van een natuurverschijnsel niet kon vinden, mocht zich\nwel schamen!\"\n\nZoo sprekende, werd mijn oom, half naakt, met de lederen beurs om de\nlendenen en den bril op den neus, weder de verschrikkelijke professor\nin de delfstofkunde.\n\nEen uur nadat wij het olijvenboschje verlaten hadden, kwamen wij aan\nde haven San-Vicenzo, waar Hans het loon voor zijne dertiende week\ndienst vorderde, dat hem met warme handdrukken werd uitbetaald.\n\nAl deelde hij in dit oogenblik ook niet in onze zeer natuurlijke\naandoening; zoo liet hij zich toch medeslepen door een gevoel van\nbuitengewone openhartigheid.\n\nMet de toppen zijner vingers drukte hij zacht onze beide handen en\nbegon te glimlachen.\n\n\n\nHOOFDSTUK XLV\n\n\n          In Hamburg terug.--Hans vertrekt naar IJsland.--De polen\n          van het kompas verwisseld.\n\nZiehier het slot van een verhaal, waaraan zelfs zij, die gewoon zijn\nzich over niets te verwonderen, geen geloof zullen slaan. Maar ik\nben van te voren gewapend tegen de ongeloovigheid der menschen.\n\nWij werden door de visschers van Stromboli ontvangen met al de\nvriendelijkheid, waarop schipbreukelingen aanspraak hebben. Zij gaven\nons kleederen en levensmiddelen. Na twee dagen wachtens bracht een\nklein open vaartuig ons den 31sten Augustus naar Messina, waar eenige\ndagen rust ons van al onze vermoeienissen herstelden.\n\nVrijdag, den 4den September, gingen wij aan boord van de Volturno,\neene der paketbooten van de keizerlijk Fransche stoombootmaatschappij,\nen drie dagen later zetten wij te Marseille voet aan wal, zonder\ndat ons iets meer kwelde dan die zaak van het vervloekte kompas. Dit\nonverklaarbare voorval veroorzaakte mij veel muizenissen. Den 9den\nSeptember kwamen wij 's avonds te Hamburg.\n\nIk waag het niet om de verbazing van Martha, de vreugde van Graeuben\nte beschrijven.\n\n\"Nu gij een held zijt,\" sprak mijne lieve bruid, \"behoeft gij mij\nniet meer te verlaten, Axel!\"\n\nIk zag haar aan. Zij lachte door hare tranen heen.\n\nMen kan licht nagaan welk een opzien de terugkomst van professor\nLidenbrock te Hamburg baarde. Door de praatjes van Martha was de\ntijding van zijn vertrek naar het middelpunt der aarde over de\ngeheele wereld verspreid. Men wilde er geen geloof aan slaan en,\ntoen men hem terugzag, geloofde men het evenmin.\n\nToch brachten de tegenwoordigheid van Hans en verschillende berichten\nuit IJsland allengs eenige verandering in de openbare meening.\n\nNu werd mijn oom een groot man en ik de neef van een groot man,\ndat ook reeds iets is. Hamburg gaf een feest ter onzer eere. Eene\nopenbare zitting had in het Johannaeum plaats, waar de professor\neen verslag deed van zijn tocht en alleen de zaak van het kompas\nverzweeg. Dienzelfden dag legde hij het document van Saknussemm in het\nstedelijk archief neder en drukte hij zijn leedwezen daarover uit, dat\nde omstandigheden, sterker dan zijn wil, hem niet veroorloofd hadden\nom de sporen van den ijslandschen reizigers tot in het middelpunt\nder aarde te volgen. Hij was bescheiden bij al zijn roem, waardoor\nde achting voor hem nog vermeerderde.\n\nZooveel eerbewijzingen moesten hem noodzakelijk benijders\nverschaffen. Hij kreeg er ook, en daar zijne theorie op stellige\ndaadzaken gegrond, in tegenspraak was met de wetenschappelijke stelsels\nbetreffende het inwendige vuur, voerde hij met pen en mond belangrijke\ntwisten met de geleerden uit alle landen.\n\nIk voor mij kon zijne theorie van de afkoeling niet aannemen: in\nspijt van hetgeen ik gezien heb, geloof ik en zal ik altijd gelooven\naan de inwendige hitte; maar ik geef toe, dat sommige nog duistere\nomstandigheden die wet kunnen wijzigen door de werking van natuurlijke\nverschijnselen.\n\nTerwijl die vraagstukken aan de orde van den dag waren, ondervond\nmijn oom eene ware smart. Hans had, in weerwil van zijn aanhouden,\nHamburg verlaten; de man, wien wij alles te danken hadden, wilde\nniet toelaten, dat wij onze schuld aan hem afbetaalden. Hij kreeg\nhet heimwee naar IJsland.\n\n\"Farval!\" zeide hij op zekeren dag en met dien eenvoudigen\nafscheidsgroet vertrok hij naar Reikiavik, waar hij behouden aankwam.\n\nWij waren bijzonder gehecht aan onzen dapperen eiderjager; zijne\nafwezigheid zal hem nooit doen vergeten door hen, wier leven hij heeft\ngered, en stellig zal ik niet sterven zonder hem voor het laatst nog\neens gezien te hebben.\n\nTen slotte voeg ik er nog bij, dat die \"Reis naar het middelpunt der\naarde\" verbazend veel opzien in de wereld baarde. Zij werd gedrukt en\nin alle talen overgezet; de grootste dagbladen namen er de voornaamste\ngedeelten van over, die in het kamp der geloovigen en ongeloovigen\nmet eene gelijke overtuiging werden beoordeeld, besproken, bestreden\nen verdedigd. Mijn oom had het zeldzame voorrecht van nog bij zijn\nleven al den roem te genieten, dien hij verworven had, en zelfs Barnum\nbleef niet achter met het voorstel om hem voor eene zeer hooge som\nin de Vereenigde Staten \"ten toon te stellen.\"\n\nMaar eene verveling, ja eene kwelling sloop onder al dien roem. Eene\nzaak bleef onverklaarbaar, die van het kompas. Voor een geleerde nu\nwordt zulk een onverklaard natuurverschijnsel eene marteling voor\nhet verstand. Welnu! de hemel had voor mijn oom een volmaakt geluk\nweggelegd.\n\nToen ik eens eene verzameling delfstoffen in zijn kabinet rangschikte,\nbespeurde ik dat beruchte kompas en begon het te onderzoeken.\n\nReeds zes maanden lang lag het daar in een hoek, zonder iets te\nvermoeden van al het hoofdbreken, dat het veroorzaakte.\n\nHoe groot was daar op eens mijne verbazing! Ik begon te schreeuwen. De\nprofessor kwam aanloopen.\n\n\"Wat is er toch te doen?\" vroeg hij.\n\n\"Dat kompas!\"....\n\n\"Welnu?\"\n\n\"Zijne naald wijst naar het zuiden en niet naar het noorden!\"\n\n\"Wat zegt gij!\"\n\n\"Zie maar! zijne polen zijn verwisseld.\"\n\n\"Verwisseld!\"\n\nMijn oom keek, vergeleek, en deed het huis beven door een hoogen\nsprong.\n\nWelk een licht ging er tegelijk op voor zijn en mijn verstand!\n\n\"Dus wees dan,\" riep hij, zoodra hij weder spreken kon, \"na onze\naankomst bij kaap Saknussemm de naald van dat verdoemde kompas het\nzuiden in plaats van het noorden aan?\"\n\n\"Dat blijkt.\"\n\n\"Dan wordt onze dwaling verklaard. Maar welk natuurverschijnsel heeft\ndie verwisseling van polen teweeg kunnen brengen?\"\n\n\"Niets is eenvoudiger.\"\n\n\"Verklaar u, mijn jongen!\"\n\n\"Gedurende den storm op de Lidenbrock-zee heeft die vuurbol, die het\nijzer van het vlot magnetisch maakte, heel eenvoudig ons kompas in\nde war gebracht!\"\n\n\"Zoo! dan was het een grap van de electriciteit?\" riep de professor\nschaterende van lachen.\n\nVan dien dag af was mijn oom de gelukkigste aller geleerden en ik de\ngelukkigste aller mannen; want mijne lieve Graeuben, hare betrekking\nvan pupil nederleggende, nam plaats in het huis in de Koningstraat\nin de dubbele betrekking van nicht en echtgenoote. Ik behoef hier\nniet bij te voegen, dat de vermaarde professor Otto Lidenbrock,\ncorrespondeerend lid van alle wetenschappelijke, aardrijkskundige en\ndelfstofkundige genootschappen der vijf werelddeelen, haar oom werd.\n\n\n\n\n\nINHOUD.\n\nI. Prof Otto Lidenbrock.--Eigenaardigheden van oom.--De studeerkamer.\n\nII. Een fraai boek.--Een merkwaardige inhoud.--Het oude document.--Wat\nhet oude papier kostte.\n\nIII. Een runisch handschrift;--Uitleg van het alphabet.--Het\ngeheimschrift.--Een geleerd man.--Nichtje Graeuben.--Ontcijfering van\nhet document.--Einde der ontcijfering.\n\nIV. Vrees voor het raadselachtige werk.--Waar is oom?--Moeielijkheden\nder ontcijfering.--De sleutel gevonden.\n\nV. De professor aan het werk.--De neef valt in slaap.--De huissleutel\nverdwenen.--De vreugde van mijn oom.--De lezing van het document.--De\nvaliezen moeten gepakt worden.\n\nVI. In het studeervertrek.--De Sneffels.--De warmte in den aardbol.--De\nvulkanen.--Inwendige hitte der aarde.\n\nVII. Naar het middelpunt der aarde.--Een onmogelijke\nreis.--Toebereidselen tot het vertrek.--Reikiavik.--De koffer moet\ngepakt worden.--Naar den kelder?.\n\nVIII. Altona.--Kiel.--Korsoer.--Professor Thomson.--Kopenhagen.--De\nVor-Frelserskerk.--Duizeligheid.\n\nIX. Het Kattegat.--Skagen.--Naar het middelpunt der aarde.--Het\nhandschrift van Saknussemm.--Reikiavik.--De IJslanders.\n\nX. Leeslust der IJslanders.--Letterkunde der IJslanders.--De\nSneffels.--Over zee of over land?\n\nXI. Eiderganzen.--Hans Bjelke.--Toestel van\nRhumkorff.--Reisvoorraad.--Uitrusting voor den tocht.\n\nXII. Aanvang van den tocht.--Door IJsland.--Het vlek\nGufunus.--Overtocht van den Fjoerd.\n\nXIII. Het huis van een boer.--De IJslandsche vrouw.--Gastvrij\nonthaal.--IJslandsche hartelijkheid.--Melaatschen.\n\nXIV. De familie van Hans.--Stapi.--Verbasterde geestelijke.--Vrees voor\nuitbarsting.--Te mooi om mogelijk te zijn.--Gevaar voor uitbarsting.\n\nXV. Het vertrek naar Stapi.--Grondgesteldheid.--Moeielijkheid van\nden tocht.--De hellingen van den Sneffels.--De \"mistoer\".\n\nXVI. Prachtig uitzicht van den Sneffels.--In verrukking.--Naar den\nkrater.--De vervloekte naam.--Geen zon, geen schaduw.--Lidenbrock\nwanhopig.--De Scartaris geeft schaduw.\n\nXVII. Naar den afgrond.--De theorie van Davy bevestigd.--Geen inwendige\nwarmte.--Op den bodem van den krater.\n\nXVIII. Kalmte.--Begin der onderaardsche reis.--Schakeeringen der lava.\n\nXIX. De kruisweg.--Vermoeienis van Axel.--Klimmen of dalen?--Naar\nboven, naar Graeuben.--Dreigend watergebrek.\n\nXX. Grondgesteldheid.--Teleurgestelde hoop.--Steenkolen.--Oorsprong\nder steenkolen.--Vergeefsche tocht.\n\nXXI. Gemoedsgesteldheid.--Opoffering van den\nprofessor.--Spanning.--Columbus nagevolgd.\n\nXXII. Zeldzaam geologisch genot.--Verdwijning van Hans.\n\nXXIII. Water in uitzicht.--Weder voorwaarts.--Zoekende.--Dorst\ngelescht.--De beek een wegwijzer.--Rustige slaap.\n\nXXIV. Te horizontaal.--Bijna loodrechte lijn.--Onder den Oceaan.\n\nXXV. Kalm vertrek.--Plaatsbepaling.--Heeft Hamphry Davy\ngelijk?--Dichtheid der lucht.--Lucht in vasten toestand.\n\nXXVI. Toenemende stilzwijgendheid.--Verdwaald.\n\nXXVII. Levend begraven.--Splitsing der galerij.--Bede tot God.--In\nde zwarte duisternis.\n\nXXVIII. Een geraas!--Het geluid van\nwoorden.--Foerlorad.--Gemeenschap.--Gesprek op anderhalf uur\ngaans.--Bemoediging.--Bewusteloos neergeploft.\n\nXXIX. Ontwaken van Axel.--Was hij krankzinnig?--De grot verlaten.\n\nXXX. De zee.--Onderaardsch licht.--Onmetelijk hol.--Versterkende\nzeewind.--Woud van paddestoelen.--Fossiele beenderen.--Vrees voor\nvoorwereldlijke monsters.--Gerustheid van den professor.\n\nXXXI. Door een zeebad versterkt.--Vloed, ebbe en magnetische\nhelling.--scheepstimmerhout.--Het vlot.\n\nXXXII. Zeilklaar.--Vertrek van Graeubenhaven.--Het\nscheepsjournaal.--Voorwereldlijke visch.--Blindheid van dien\nvisch.--Axel's droom.--Axel ontwaakt.\n\nXXXIII. Des professors ongeduld geboekstaafd.--De lange zeereis.--In\nhet ijzer gebeten.--Zeemonsters.--Ontsteltenis.--Strijd.--De\nplesiosaurus bezwijkt.\n\nXXXIV. Nieuw gevaar.--Iets gezien.--Een eiland.--De geyser.\n\nXXXV. Naderend onweder.--De rotsen van den oever.--Een orkaan.--Werking\nder electriciteit.--Hevigheid van den orkaan.--De electrische\nkogel.--Altijd op zee.\n\nXXXVI. Vreugde van den professor.--Toebereidselen voor de\nterugreis.--Werktuigen gered.--De professor denkt aan zijne\ncollega's.--Op welke hoogte?\n\nXXXVII. Verloren reis.--Landverkenning.--Verbastering der\nschildpad.--De beenderenvlakte.\n\nXXXVIII. Voorwereldlijke overblijfselen.--Een menschelijk lichaam.--De\nreus van Palermo.--Onderzoek van een lijk.--Een onmetelijk knekelhuis.\n\nXXXIX. Voorwereldlijke planten en\ndieren.--Mosplanten.--Mastodonten.--De aapmensen.--Niet op het\nuitgangspunt terug.--Een dolk.--Eene echte dagge.\n\nXL. Arne Saknussemm.--Altijd dalen.--De schepen verbranden.--Een weg\nvoor de lava.--De mijn moet springen.\n\nXLI. De mijn gesprongen.--De ontploffing--Snelle vaart van het\nvlot.--De woede van den stortvloed--Onverwachte overstrooming.\n\nXLII. De nauwe put.--Geen voedsel meer.--Levend verbranden.--De\nlaatste maaltijd.--Een gloeiende dampkring.\n\nXLIII. Miswijzend kompas.--Ontploffingen.--Een\nuitbarsting.--Zwavelvlammen.--Het vlot blijft liggen.--Op nieuw\nopgestuwd.\n\nXLIV. Op aarde terug.--In Azie?--De tegenvoeters.--In de Middellandsche\nzee.--Stromboli.--Een glimlach van Hans.\n\nXLV. In Hamburg terug.--Hans vertrekt naar IJsland.--De polen van\nhet kompas verwisseld.\n\n\n\n\nAANTEEKENINGEN.\n\n\n[1] Omtrent f 2.30.\n\n[2] La Recherche werd in 1835 door den admiraal Duperre uitgezonden\nom de sporen eener verongelukte expeditie, die van den heer de\nBlosseville, en van la Lilloise, waarvan men nooit bericht heeft gehad,\nop te zoeken.\n\n[3] Deze naam wordt gegeven aan de nauwe inhammen in de scandinavische\nlanden.\n\n[4] Ruim f 8.\n\n[5] De toestel van Ruhmkorff bestaat uit eene kolom van Bunsen,\nin werking gebracht door middel van het dubbel chroniumzuur zout\nvan potasch, dat reukeloos is; een inductie-toestel brengt de\nelectriciteit door de kolom voortgebracht, in verband met een\nlantaarn van een bijzondere inrichting; in deze lantaarn bevindt\nzich eene bijna luchtledige slang, waarin alleen een overschot van\nkoolzuurgas of van stikstof overblijft. Als de toestel werkt, wordt\ndit gas lichtgevend en verschaft een witachtig en aanhoudend licht. De\nkolom en de inductie-toestel worden in een lederen zak geborgen,\ndien de reiziger als een bandelier draagt. De lantaarn er uitgenomen\nzijnde geeft genoeg licht in de zwartste duisternis; zij laat toe,\ndat men zich zonder vrees voor ontploffing in de brandbaarste gassen\nwaagt en gaat zelfs diep onder water niet uit.\n\nDe heer Ruhmkorff is een geleerd en bekwaam natuurkundige. Zijne\ngroote ontdekking is de inductie toestel, die veroorlooft om eene\nelectriciteit van hooge drukking voort te brengen. In 1864 heeft hij\nden vijfjarigen prijs van 50000 frank verkregen, dien Frankrijk voor\nde vernuftigste toepassing der electriciteit had uitgeloofd.\n\n[6] Huis van den ijslandschen boer.\n\n[7] Hamburgsche munt, omtrent f 42,75.\n\n[8] Dus genoemd, omdat de gronden van dit tijdperk zeer uitgestrekt\nzijn in Engeland in de streken, die voorheen bewoond werden door een\nceltischen volksstam, de Siluriers.\n\n[9] Visschen met vierkante, harde schubben of platen.\n\n[10] Ontvlambaar gas in de gangen der kolenmijnen, uit koolwaterstof\nmet eenig koolzuur en stikstof bestaande.\n\n[11] Eene plotselinge afwijking in den loop eener steenkolenader.\n\n[12] Phosphorzure kalk.\n\n[13] Zeeen van het secundaire tijdperk, die de gronden hebben gevormd,\nwaaruit het Juragebergte bestaat.\n\n[14] Eene zeer beroemde springbron aan den voet van den Hekla.\n\n[15] De gelaatshoek wordt gevormd door twee vlakken; het eene, min\nof meer loodrecht, raakt het voorhoofd en de snijtanden; het andere,\nhorizontaal, snijdt de opening der gehoorwerktuigen en de benedenzijde\nvan het neusbeen. Men verstaat onder prognathismus, in de taal der\nnatuurkundige beschrijving van den mensch, het vooruitspringen van\nhet kaakbeen of de kinnebak, waardoor de gelaatshoek gewijzigd wordt.\n\n\n\n\n\n\n\nEnd of the Project Gutenberg EBook of Naar het middelpunt der Aarde\nby Jules Gabriel Verne (1828-1905)\n\n*** END OF THIS PROJECT GUTENBERG EBOOK NAAR HET MIDDELPUNT DER AARDE ***\n\n***** This file should be named 10349.txt or 10349.zip *****\nThis and all associated files of various formats will be found in:\n        http://www.gutenberg.net/1/0/3/4/10349/\n\nJeroen Hellingman and the PG Online Distributed Proofreaders Team.\nJeroen Hellingman en het PG gedistribueerd proeflees team.\n\nUpdated editions will replace the previous one--the old editions\nwill be renamed.\n\nCreating the works from public domain print editions means that no\none owns a United States copyright in these works, so the Foundation\n(and you!) can copy and distribute it in the United States without\npermission and without paying copyright royalties.  Special rules,\nset forth in the General Terms of Use part of this license, apply to\ncopying and distributing Project Gutenberg-tm electronic works to\nprotect the PROJECT GUTENBERG-tm concept and trademark.  Project\nGutenberg is a registered trademark, and may not be used if you\ncharge for the eBooks, unless you receive specific permission.  If you\ndo not charge anything for copies of this eBook, complying with the\nrules is very easy.  You may use this eBook for nearly any purpose\nsuch as creation of derivative works, reports, performances and\nresearch.  They may be modified and printed and given away--you may do\npractically ANYTHING with public domain eBooks.  Redistribution is\nsubject to the trademark license, especially commercial\nredistribution.\n\n\n\n*** START: FULL LICENSE ***\n\nTHE FULL PROJECT GUTENBERG LICENSE\nPLEASE READ THIS BEFORE YOU DISTRIBUTE OR USE THIS WORK\n\nTo protect the Project Gutenberg-tm mission of promoting the free\ndistribution of electronic works, by using or distributing this work\n(or any other work associated in any way with the phrase \"Project\nGutenberg\"), you agree to comply with all the terms of the Full Project\nGutenberg-tm License (available with this file or online at\nhttp://gutenberg.net/license).\n\n\nSection 1.  General Terms of Use and Redistributing Project Gutenberg-tm\nelectronic works\n\n1.A.  By reading or using any part of this Project Gutenberg-tm\nelectronic work, you indicate that you have read, understand, agree to\nand accept all the terms of this license and intellectual property\n(trademark/copyright) agreement.  If you do not agree to abide by all\nthe terms of this agreement, you must cease using and return or destroy\nall copies of Project Gutenberg-tm electronic works in your possession.\nIf you paid a fee for obtaining a copy of or access to a Project\nGutenberg-tm electronic work and you do not agree to be bound by the\nterms of this agreement, you may obtain a refund from the person or\nentity to whom you paid the fee as set forth in paragraph 1.E.8.\n\n1.B.  \"Project Gutenberg\" is a registered trademark.  It may only be\nused on or associated in any way with an electronic work by people who\nagree to be bound by the terms of this agreement.  There are a few\nthings that you can do with most Project Gutenberg-tm electronic works\neven without complying with the full terms of this agreement.  See\nparagraph 1.C below.  There are a lot of things you can do with Project\nGutenberg-tm electronic works if you follow the terms of this agreement\nand help preserve free future access to Project Gutenberg-tm electronic\nworks.  See paragraph 1.E below.\n\n1.C.  The Project Gutenberg Literary Archive Foundation (\"the Foundation\"\nor PGLAF), owns a compilation copyright in the collection of Project\nGutenberg-tm electronic works.  Nearly all the individual works in the\ncollection are in the public domain in the United States.  If an\nindividual work is in the public domain in the United States and you are\nlocated in the United States, we do not claim a right to prevent you from\ncopying, distributing, performing, displaying or creating derivative\nworks based on the work as long as all references to Project Gutenberg\nare removed.  Of course, we hope that you will support the Project\nGutenberg-tm mission of promoting free access to electronic works by\nfreely sharing Project Gutenberg-tm works in compliance with the terms of\nthis agreement for keeping the Project Gutenberg-tm name associated with\nthe work.  You can easily comply with the terms of this agreement by\nkeeping this work in the same format with its attached full Project\nGutenberg-tm License when you share it without charge with others.\n\n1.D.  The copyright laws of the place where you are located also govern\nwhat you can do with this work.  Copyright laws in most countries are in\na constant state of change.  If you are outside the United States, check\nthe laws of your country in addition to the terms of this agreement\nbefore downloading, copying, displaying, performing, distributing or\ncreating derivative works based on this work or any other Project\nGutenberg-tm work.  The Foundation makes no representations concerning\nthe copyright status of any work in any country outside the United\nStates.\n\n1.E.  Unless you have removed all references to Project Gutenberg:\n\n1.E.1.  The following sentence, with active links to, or other immediate\naccess to, the full Project Gutenberg-tm License must appear prominently\nwhenever any copy of a Project Gutenberg-tm work (any work on which the\nphrase \"Project Gutenberg\" appears, or with which the phrase \"Project\nGutenberg\" is associated) is accessed, displayed, performed, viewed,\ncopied or distributed:\n\nThis eBook is for the use of anyone anywhere at no cost and with\nalmost no restrictions whatsoever.  You may copy it, give it away or\nre-use it under the terms of the Project Gutenberg License included\nwith this eBook or online at www.gutenberg.net\n\n1.E.2.  If an individual Project Gutenberg-tm electronic work is derived\nfrom the public domain (does not contain a notice indicating that it is\nposted with permission of the copyright holder), the work can be copied\nand distributed to anyone in the United States without paying any fees\nor charges.  If you are redistributing or providing access to a work\nwith the phrase \"Project Gutenberg\" associated with or appearing on the\nwork, you must comply either with the requirements of paragraphs 1.E.1\nthrough 1.E.7 or obtain permission for the use of the work and the\nProject Gutenberg-tm trademark as set forth in paragraphs 1.E.8 or\n1.E.9.\n\n1.E.3.  If an individual Project Gutenberg-tm electronic work is posted\nwith the permission of the copyright holder, your use and distribution\nmust comply with both paragraphs 1.E.1 through 1.E.7 and any additional\nterms imposed by the copyright holder.  Additional terms will be linked\nto the Project Gutenberg-tm License for all works posted with the\npermission of the copyright holder found at the beginning of this work.\n\n1.E.4.  Do not unlink or detach or remove the full Project Gutenberg-tm\nLicense terms from this work, or any files containing a part of this\nwork or any other work associated with Project Gutenberg-tm.\n\n1.E.5.  Do not copy, display, perform, distribute or redistribute this\nelectronic work, or any part of this electronic work, without\nprominently displaying the sentence set forth in paragraph 1.E.1 with\nactive links or immediate access to the full terms of the Project\nGutenberg-tm License.\n\n1.E.6.  You may convert to and distribute this work in any binary,\ncompressed, marked up, nonproprietary or proprietary form, including any\nword processing or hypertext form.  However, if you provide access to or\ndistribute copies of a Project Gutenberg-tm work in a format other than\n\"Plain Vanilla ASCII\" or other format used in the official version\nposted on the official Project Gutenberg-tm web site (www.gutenberg.net),\nyou must, at no additional cost, fee or expense to the user, provide a\ncopy, a means of exporting a copy, or a means of obtaining a copy upon\nrequest, of the work in its original \"Plain Vanilla ASCII\" or other\nform.  Any alternate format must include the full Project Gutenberg-tm\nLicense as specified in paragraph 1.E.1.\n\n1.E.7.  Do not charge a fee for access to, viewing, displaying,\nperforming, copying or distributing any Project Gutenberg-tm works\nunless you comply with paragraph 1.E.8 or 1.E.9.\n\n1.E.8.  You may charge a reasonable fee for copies of or providing\naccess to or distributing Project Gutenberg-tm electronic works provided\nthat\n\n- You pay a royalty fee of 20% of the gross profits you derive from\n     the use of Project Gutenberg-tm works calculated using the method\n     you already use to calculate your applicable taxes.  The fee is\n     owed to the owner of the Project Gutenberg-tm trademark, but he\n     has agreed to donate royalties under this paragraph to the\n     Project Gutenberg Literary Archive Foundation.  Royalty payments\n     must be paid within 60 days following each date on which you\n     prepare (or are legally required to prepare) your periodic tax\n     returns.  Royalty payments should be clearly marked as such and\n     sent to the Project Gutenberg Literary Archive Foundation at the\n     address specified in Section 4, \"Information about donations to\n     the Project Gutenberg Literary Archive Foundation.\"\n\n- You provide a full refund of any money paid by a user who notifies\n     you in writing (or by e-mail) within 30 days of receipt that s/he\n     does not agree to the terms of the full Project Gutenberg-tm\n     License.  You must require such a user to return or\n     destroy all copies of the works possessed in a physical medium\n     and discontinue all use of and all access to other copies of\n     Project Gutenberg-tm works.\n\n- You provide, in accordance with paragraph 1.F.3, a full refund of any\n     money paid for a work or a replacement copy, if a defect in the\n     electronic work is discovered and reported to you within 90 days\n     of receipt of the work.\n\n- You comply with all other terms of this agreement for free\n     distribution of Project Gutenberg-tm works.\n\n1.E.9.  If you wish to charge a fee or distribute a Project Gutenberg-tm\nelectronic work or group of works on different terms than are set\nforth in this agreement, you must obtain permission in writing from\nboth the Project Gutenberg Literary Archive Foundation and Michael\nHart, the owner of the Project Gutenberg-tm trademark.  Contact the\nFoundation as set forth in Section 3 below.\n\n1.F.\n\n1.F.1.  Project Gutenberg volunteers and employees expend considerable\neffort to identify, do copyright research on, transcribe and proofread\npublic domain works in creating the Project Gutenberg-tm\ncollection.  Despite these efforts, Project Gutenberg-tm electronic\nworks, and the medium on which they may be stored, may contain\n\"Defects,\" such as, but not limited to, incomplete, inaccurate or\ncorrupt data, transcription errors, a copyright or other intellectual\nproperty infringement, a defective or damaged disk or other medium, a\ncomputer virus, or computer codes that damage or cannot be read by\nyour equipment.\n\n1.F.2.  LIMITED WARRANTY, DISCLAIMER OF DAMAGES - Except for the \"Right\nof Replacement or Refund\" described in paragraph 1.F.3, the Project\nGutenberg Literary Archive Foundation, the owner of the Project\nGutenberg-tm trademark, and any other party distributing a Project\nGutenberg-tm electronic work under this agreement, disclaim all\nliability to you for damages, costs and expenses, including legal\nfees.  YOU AGREE THAT YOU HAVE NO REMEDIES FOR NEGLIGENCE, STRICT\nLIABILITY, BREACH OF WARRANTY OR BREACH OF CONTRACT EXCEPT THOSE\nPROVIDED IN PARAGRAPH F3.  YOU AGREE THAT THE FOUNDATION, THE\nTRADEMARK OWNER, AND ANY DISTRIBUTOR UNDER THIS AGREEMENT WILL NOT BE\nLIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR\nINCIDENTAL DAMAGES EVEN IF YOU GIVE NOTICE OF THE POSSIBILITY OF SUCH\nDAMAGE.\n\n1.F.3.  LIMITED RIGHT OF REPLACEMENT OR REFUND - If you discover a\ndefect in this electronic work within 90 days of receiving it, you can\nreceive a refund of the money (if any) you paid for it by sending a\nwritten explanation to the person you received the work from.  If you\nreceived the work on a physical medium, you must return the medium with\nyour written explanation.  The person or entity that provided you with\nthe defective work may elect to provide a replacement copy in lieu of a\nrefund.  If you received the work electronically, the person or entity\nproviding it to you may choose to give you a second opportunity to\nreceive the work electronically in lieu of a refund.  If the second copy\nis also defective, you may demand a refund in writing without further\nopportunities to fix the problem.\n\n1.F.4.  Except for the limited right of replacement or refund set forth\nin paragraph 1.F.3, this work is provided to you 'AS-IS,\" WITH NO OTHER\nWARRANTIES OF ANY KIND, EXPRESS OR IMPLIED, INCLUDING BUT NOT LIMITED TO\nWARRANTIES OF MERCHANTIBILITY OR FITNESS FOR ANY PURPOSE.\n\n1.F.5.  Some states do not allow disclaimers of certain implied\nwarranties or the exclusion or limitation of certain types of damages.\nIf any disclaimer or limitation set forth in this agreement violates the\nlaw of the state applicable to this agreement, the agreement shall be\ninterpreted to make the maximum disclaimer or limitation permitted by\nthe applicable state law.  The invalidity or unenforceability of any\nprovision of this agreement shall not void the remaining provisions.\n\n1.F.6.  INDEMNITY - You agree to indemnify and hold the Foundation, the\ntrademark owner, any agent or employee of the Foundation, anyone\nproviding copies of Project Gutenberg-tm electronic works in accordance\nwith this agreement, and any volunteers associated with the production,\npromotion and distribution of Project Gutenberg-tm electronic works,\nharmless from all liability, costs and expenses, including legal fees,\nthat arise directly or indirectly from any of the following which you do\nor cause to occur: (a) distribution of this or any Project Gutenberg-tm\nwork, (b) alteration, modification, or additions or deletions to any\nProject Gutenberg-tm work, and (c) any Defect you cause.\n\n\nSection  2.  Information about the Mission of Project Gutenberg-tm\n\nProject Gutenberg-tm is synonymous with the free distribution of\nelectronic works in formats readable by the widest variety of computers\nincluding obsolete, old, middle-aged and new computers.  It exists\nbecause of the efforts of hundreds of volunteers and donations from\npeople in all walks of life.\n\nVolunteers and financial support to provide volunteers with the\nassistance they need, is critical to reaching Project Gutenberg-tm's\ngoals and ensuring that the Project Gutenberg-tm collection will\nremain freely available for generations to come.  In 2001, the Project\nGutenberg Literary Archive Foundation was created to provide a secure\nand permanent future for Project Gutenberg-tm and future generations.\nTo learn more about the Project Gutenberg Literary Archive Foundation\nand how your efforts and donations can help, see Sections 3 and 4\nand the Foundation web page at http://www.pglaf.org.\n\n\nSection 3.  Information about the Project Gutenberg Literary Archive\nFoundation\n\nThe Project Gutenberg Literary Archive Foundation is a non profit\n501(c)(3) educational corporation organized under the laws of the\nstate of Mississippi and granted tax exempt status by the Internal\nRevenue Service.  The Foundation's EIN or federal tax identification\nnumber is 64-6221541.  Its 501(c)(3) letter is posted at\nhttp://pglaf.org/fundraising.  Contributions to the Project Gutenberg\nLiterary Archive Foundation are tax deductible to the full extent\npermitted by U.S. federal laws and your state's laws.\n\nThe Foundation's principal office is located at 4557 Melan Dr. S.\nFairbanks, AK, 99712., but its volunteers and employees are scattered\nthroughout numerous locations.  Its business office is located at\n809 North 1500 West, Salt Lake City, UT 84116, (801) 596-1887, email\nbusiness@pglaf.org.  Email contact links and up to date contact\ninformation can be found at the Foundation's web site and official\npage at http://pglaf.org\n\nFor additional contact information:\n     Dr. Gregory B. Newby\n     Chief Executive and Director\n     gbnewby@pglaf.org\n\nSection 4.  Information about Donations to the Project Gutenberg\nLiterary Archive Foundation\n\nProject Gutenberg-tm depends upon and cannot survive without wide\nspread public support and donations to carry out its mission of\nincreasing the number of public domain and licensed works that can be\nfreely distributed in machine readable form accessible by the widest\narray of equipment including outdated equipment.  Many small donations\n($1 to $5,000) are particularly important to maintaining tax exempt\nstatus with the IRS.\n\nThe Foundation is committed to complying with the laws regulating\ncharities and charitable donations in all 50 states of the United\nStates.  Compliance requirements are not uniform and it takes a\nconsiderable effort, much paperwork and many fees to meet and keep up\nwith these requirements.  We do not solicit donations in locations\nwhere we have not received written confirmation of compliance.  To\nSEND DONATIONS or determine the status of compliance for any\nparticular state visit http://pglaf.org\n\nWhile we cannot and do not solicit contributions from states where we\nhave not met the solicitation requirements, we know of no prohibition\nagainst accepting unsolicited donations from donors in such states who\napproach us with offers to donate.\n\nInternational donations are gratefully accepted, but we cannot make\nany statements concerning tax treatment of donations received from\noutside the United States.  U.S. laws alone swamp our small staff.\n\nPlease check the Project Gutenberg Web pages for current donation\nmethods and addresses.  Donations are accepted in a number of other\nways including including checks, online payments and credit card\ndonations.  To donate, please visit: http://pglaf.org/donate\n\n\nSection 5.  General Information About Project Gutenberg-tm electronic\nworks.\n\nProfessor Michael S. Hart is the originator of the Project Gutenberg-tm\nconcept of a library of electronic works that could be freely shared\nwith anyone.  For thirty years, he produced and distributed Project\nGutenberg-tm eBooks with only a loose network of volunteer support.\n\nProject Gutenberg-tm eBooks are often created from several printed\neditions, all of which are confirmed as Public Domain in the U.S.\nunless a copyright notice is included.  Thus, we do not necessarily\nkeep eBooks in compliance with any particular paper edition.\n\nEach eBook is in a subdirectory of the same number as the eBook's\neBook number, often in several formats including plain vanilla ASCII,\ncompressed (zipped), HTML and others.\n\nCorrected EDITIONS of our eBooks replace the old file and take over\nthe old filename and etext number.  The replaced older file is renamed.\nVERSIONS based on separate sources are treated as new eBooks receiving\nnew filenames and etext numbers.\n\nMost people start at our Web site which has the main PG search facility:\n\n     http://www.gutenberg.net\n\nThis Web site includes information about Project Gutenberg-tm,\nincluding how to make donations to the Project Gutenberg Literary\nArchive Foundation, how to help produce our new eBooks, and how to\nsubscribe to our email newsletter to hear about new eBooks.\n\nEBooks posted prior to November 2003, with eBook numbers BELOW #10000,\nare filed in directories based on their release date.  If you want to\ndownload any of these eBooks directly, rather than using the regular\nsearch system you may utilize the following addresses and just\ndownload by the etext year.\n\n     http://www.ibiblio.org/gutenberg/etext06\n\n    (Or /etext 05, 04, 03, 02, 01, 00, 99,\n     98, 97, 96, 95, 94, 93, 92, 92, 91 or 90)\n\nEBooks posted since November 2003, with etext numbers OVER #10000, are\nfiled in a different way.  The year of a release date is no longer part\nof the directory path.  The path is based on the etext number (which is\nidentical to the filename).  The path to the file is made up of single\ndigits corresponding to all but the last digit in the filename.  For\nexample an eBook of filename 10234 would be found at:\n\n     http://www.gutenberg.net/1/0/2/3/10234\n\nor filename 24689 would be found at:\n     http://www.gutenberg.net/2/4/6/8/24689\n\nAn alternative method of locating eBooks:\n     http://www.gutenberg.net/GUTINDEX.ALL\n\n"}